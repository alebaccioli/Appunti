# Composizione di una newsletter

**Docente**: Daniele Rocca ([Facebook](https://www.facebook.com/people/Daniele-Rocca/100009687019760/))  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Tipi di comunicazione](#1-tipi-di-comunicazione)
  - [1.1. Newsletter](#11-newsletter)
  - [1.2. Social Network](#12-social-network)
  - [1.3. DEM](#13-dem)
  - [1.4. Esempi](#14-esempi)
- [2. Creare un indirizzario](#2-creare-un-indirizzario)
- [3. Farsi conoscere dalle aziende](#3-farsi-conoscere-dalle-aziende)
  - [3.1. Abfly](#31-abfly)
  - [3.2. Made in Tuscany](#32-made-in-tuscany)
  - [3.3. Finestre sull'Arte](#33-finestre-sullarte)
- [4. Considerazioni finali](#4-considerazioni-finali)

## 1. Tipi di comunicazione

**Data lezione**: 12/04/2021

### 1.1. Newsletter

Una **newsletter** è un messaggio di posta elettronica inviato sistematicamente agli iscritti per informarli sulle novità di un sito o sulle caratteristiche di un prodotto o servizio.

Richiede una certa preparazione nel raccogliere gli **indirizzi** dei potenziali iscritti. Non è possibile utilizzare un indirizzario trovato da qualche parte, ciascun individuo deve esplicitamente dare il consenso per ricevere una newsletter. Inoltre in fondo alla newsletter dovrebbe essere presente un link per rimuovere l'iscrizione.

È importante creare il contenuto della newsletter in modo che possa attirare l'attenzione degli iscritti e che non finisca nella cartella di spam. Dobbiamo considerare quante volte possiamo inviare la newsletter agli iscritti senza infastidirli.

Possiamo mandare newsletter di argomenti specifici a certe categorie di iscritti. Una buona newsletter deve raggiungere la tipologia di iscritti che noi vogliamo attirare, senza mandarla inutilmente a differenti categorie.

Una volta inviate le newsletter è importante fare un'**analisi dei dati** per capire se la newsletter ha raggiunto gli obiettivi di comunicazione che ci siamo prefissati. Per esempio possiamo sapere in che percentuale i nostri iscritti hanno aperto la newsletter rispetto a quanti l'hanno ricevuta, quanti minuti è rimasta aperta e cosa si è cliccato.

In base a questi dati, e cioè al **profilo** dell'utente, possiamo capire se l'iscritto è interessato a un certo argomento ed eventualmente contattarlo per fargli delle proposte su certi prodotti o servizi, es. [*SubitoSito*](https://www.subitosito.it/).

### 1.2. Social Network

Soprattutto in tempi di pandemia, è possibile raggiungere i clienti a distanza di chilometri anche grazie ai **social network**. Possiamo mostrare ai clienti cosa facciamo, cosa offriamo, le nostre ultime novità.

A differenza di una newsletter, che deve avere un contenuto importante per attirare l'attenzione, nei social possiamo usare contenuti meno strutturati, magari allegando qualche immagine.

Una pagina dai contenuti interessanti è capace di attirare un pubblico genuino senza la necessità di fare delle sponsorizzazioni alla pagina per attirare nuove persone. È quindi molto importante cercare di creare contenuti originali perché al pubblico interessa il nostro punto di vista.

### 1.3. DEM

In linea di massima, una newsletter non ha necessariamente un'ottica di marketing ma piuttosto di informazione e di contatto tra azienda e iscritto.

Una **DEM** (Direct Email Marketing) differisce dalla newsletter perché è esclusivamente orientata al marketing.

Informare significa porsi come obiettivo quello di far capire un messaggio, fare marketing ha come obiettivo quello di vendere un prodotto.

Le differenze con il tempo si sono affievolite e una tipologia non è incompatibile con l'altra.

### 1.4. Esempi

Una newsletter può avere le seguenti caratteristiche:

- una serie di brevi paragrafi che contengono una sintesi dei nuovi articoli del nostro sito
- anticipazioni di progetti in arrivo sul nostro sito
- qualche pubblicità ci sta ma non rientra nello scopo principale
- cadenza periodica, es. settimanale o mensile

Oltre alle newsletter classiche risultano utili anche le newsletter di **cortesia**, dove per esempio facciamo gli auguri di Natale. Queste newsletter permettono all'iscritto di sentirsi costantemente in contatto con l'azienda. È importante conquistare la fiducia dell'iscritto, non è consigliabile vendere un prodotto per poi non farsi più sentire. L'iscritto va seguito per ricordargli la nostra esistenza nel caso avesse bisogno dei nostri prodotti o servizi.

Una DEM può avere le seguenti caratteristiche:

- email personalizzata con nome del cliente
- vari link per spronare l'iscritto all'acquisto, con tipologie di acquisto differenti
- un'anteprima per provare il prodotto prima dell'acquisto
- email inviata a cadenza non definita o comunque evitando d'importunare l'iscritto, es. trimestrale

## 2. Creare un indirizzario

In qualche modo dobbiamo raccogliere degli indirizzi per inviare le nostre newsletter o DEM.

Possiamo iniziare mettendo sul nostro sito dei link che invitano all'iscrizione, vedi [*Finestre sull'Arte*](https://www.finestresullarte.info/). Il problema è che in linea di massima i siti non d'informazione hanno poco traffico di visitatori. Possiamo cercare delle sponsorizzazioni (es. *Google AdWords*) per promuovere il nostro sito maggiormente. [*SimilarWeb*](https://www.similarweb.com/) è un servizio di analisi del traffico web generato da un sito.

Un altro modo è creare delle partnership con soggetti come *Confesercenti* o *Confcommercio*. Questo ci permette di inserire un annuncio della nostra attività nel loro sistema di newsletter inviate ai loro iscritti.

Possiamo fare una partnership con un **portale** del settore, ossia un sito web che propone contenuti che appartengono alla categoria di prodotti o servizi di nostro target. Certi portali generano un grande traffico di visitatori. Questo sistema ci permette di raggiungere un gruppo di persone molto specifico e che è in linea con quello che offre la nostra attività.

Molte di queste promozioni prevedono costi, è quindi necessario fare una valutazione dei costi/benefici. Possiamo però a nostra volta permettere ad altre aziende di pubblicizzare la loro attività sfruttando il nostro sistema di newsletter e i nostri iscritti, ottenendo in cambio un compenso.

## 3. Farsi conoscere dalle aziende

**Data lezione**: 19/04/2021

Molto spesso le newsletter subiscono una cattiva sorte: possono essere ignorate perché finite in mezzo ad una moltitudine di altre email, venire cestinate perché ripetitive o finire in automatico nella cartella spam.

Possiamo provare a prendere indirizzi email pubblici (rilasciati direttamente dai siti) per inviare delle email con le quali promuoviamo la nostra attività. Il risultato potrebbe essere piuttosto scarso perché la nostra email può essere finita in mezzo a molte altre oppure perché quello che noi offriamo non è considerato interessante.

Per catturare l'attenzione di possibili clienti possiamo provare a creare dei prodotti che ci permettano di differenziarci e far vedere cosa sappiamo fare.

### 3.1. Abfly

Uno dei primi progetti del docente è stato [***Abfly***](https://www.danaeproject.com/abfly-magazine/), una rivista gratuita da lasciare all'aeroporto di Pisa. I costi di stampa e distribuzione erano a suo carico, mentre gli introiti erano rappresentati dalle inserzioni pubblicitarie. La rivista contiene articoli di artisti, informazioni su altri paesi collegati all'aeroporto, spazi riservati agli inserzionisti. A fine rivista uno spazio dove viene pubblicizzato un altro suo prodotto.

In questo modo ha creato uno strumento che gli ha permesso di avere visibilità presso le aziende, ora poteva offrire un servizio di pubblicità. Non inviava più le email di prima per promuovere la propria attività, ma piuttosto chiedeva loro se erano interessati a partecipare alla rivista.

Invece di vendere qualcosa a grandi aziende come *Moschino*, impresa particolarmente difficile per aziende piccole, vendiamo la possibilità di avere uno spazio in questa rivista. Per un'azienda minore stare al fianco di una grande azienda permette di avere grande visibilità.

### 3.2. Made in Tuscany

Ad un certo punto il docente ritenne di avere competenze da spendere nell'artigianato artistico e nel turismo, per esempio ceramiche di arredo e oggettistica in marmo. Avrebbe potuto proporre ad aziende di questo settore uno spazio su *Abfly*, ma la rivista era solo cartacea e molte aziende pensavano (succede anche oggi) che il prodotto cartaceo fosse di bassa circolazione e quindi rappresentasse uno scarso investimento.

Pensò quindi di creare un'app, chiamata [***Made in Tuscany***](https://www.madeintuscany.mobi/), che mostra una mappa indicante tutte le aziende  della tipologia selezionata (es. aziende di commercio del vino) nelle vicinanze. Le aziende che decidono di partecipare a questo progetto vengono elencate nella mappa e ricevono un bollino *Made in Tuscany*, dati da lui a suo giudizio.

Il nome è stato scelto accuratamente per creare un valore: avere il nome della propria azienda affiancato al nome *Made in Tuscany* lo fa risaltare meglio e il nome della Toscana è conosciuto in buona parte del mondo.

Il termine *Made in Italy* è regolamentato da leggi italiane che ne definiscono accuratamente le caratteristiche per poter garantire una certa qualità del prodotto. Invece il termine *Made in Tuscany* non è coperto da leggi, quindi c'è un buco normativo che all'epoca è stato sfruttato per dare valore alle aziende.

Quindi finora sono stati creati dei *contenitori* con un marchio riconosciuto che sfruttano i servizi della [***Danae Project***](https://www.danaeproject.com/), l'agenzia di comunicazione del docente. *Abfly* e *Made in Tuscany* erano i contenitori per attirare clienti, ma il vero prodotto da vendere erano i servizi della *Danae Project* che i clienti usufruivano tramite i contenitori.

La newsletter della *Danae Project* chiedeva: "Vuoi far parte dell'aeroporto di Pisa? Vuoi diventare *Made in Tuscany*?".

*Consiglio*: non innamorarsi di un progetto o di un'idea, se s'intravede un'altra opportunità meglio andare oltre.

### 3.3. Finestre sull'Arte

Il docente decide poi di entrare nella realtà di [***Finestre sull'Arte***](https://www.finestresullarte.info/), un sito che si occupava di comunicazione sull'arte. Il sito era già avviato, ma ai tempi aveva scarsi risultati.

All'inizio cominciò a vendere post sulla relativa pagina *Facebook*. Non sono sono state usate sponsorizzazioni, il traffico era generato spontaneamente dagli utenti di una comunità genuina.

I link poi rimandano al sito. Il sito era scarso a livello di traffico, ma la newsletter aveva un buon numero di iscritti ed era settimanale. Inoltre la newsletter era informativa e non di vendita. Poi hanno iniziato a moltiplicare il numero di articoli pubblicati sul sito. Gli iscritti alla newsletter sono saliti e ora sono 50000.

Questo progetto gli ha permesso di potenziare il proprio sistema di newsletter andando ad aggiungere la possibilità alle aziende, musei e gallerie d'arte di diventare inserzionista sulla rivista d'arte più seguita d'Italia.

Oltre all'email delle aziende (es. musei e gallerie d'arte) ora aveva anche l'email di utenti amanti dell'arte. La newsletter è lo strumento finale di una strategia di marketing più completa.

In aggiunta al sito, *Finestre sull'Arte* è disponibile anche in forma di rivista cartacea. Questo deriva dal patrimonio di conoscenze maturato con *Abfly*. Sono inoltre disponibili degli audiolibri.

Anche gli enti del turismo dei vari comuni possono essere potenziali clienti. Per raggiungere questo target si parte creando un database dei responsabili degli enti del turismo dei vari comuni, province e regioni. Poi sul sito si mette una sezione che promuove le mostre e altri progetti artistici per ogni territorio.

Agli enti e musei invia: "Comprate un banner sul sito", mentre agli iscritti: "Comprate la rivista online o gli audiolibri, oppure visitate queste mostre".

## 4. Considerazioni finali

La newsletter va usata quando si ha un segmento di clientela ben specifico, altrimenti la invieremmo a caso. Serve quindi creare un piano di marketing.

Se la newsletter non è invasiva gli iscritti si fidano. Anche se inviamo un annuncio pubblicitario di una mostra è probabile che la aprano. È importante rifiutare quando non si è convinti di un prodotto per non incrinare la fiducia nei propri iscritti.

Una buona newsletter dovrebbe avere massimo diecimila battute, nessun errore grammaticale, utilizzo di grassetti e immagini. Ma quel che conta è che la newsletter deve corrispondere a un percorso comunicativo con l'iscritto a intervalli regolari. Bisogna avere un'idea specifica di quali saranno i contenuti delle newsletter successive e di quando decidiamo di inviarle.

Altrimenti è meglio usare strumenti differenti, come *Facebook* e *Instagram*. In quei casi è il cliente che viene a vedere noi quando vogliono loro. Con la newsletter siamo noi ad andare da loro, quindi si rischia di essere ignorati o di invadere il loro spazio. Bisogna non infastidire ma essere decisi ed avere qualcosa di interessante da comunicare.

<!--
Data: 26/04/2021
Nome file: ok
Apostrofi: ok
-->

<!--
Data: 26/04/2021
Grammatica: ok
Codice: ok
Sezioni e TOC: ok
Pagina: ok
-->

<!--
Data: 29/04/2021
Grammatica: ok
Sezioni e TOC: ok
Info corso: ok
-->

<!--
Data: 13/05/2021
Lint: ok
-->
