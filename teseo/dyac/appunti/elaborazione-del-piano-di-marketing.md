# Elaborazione del piano di marketing

**Docente**: Enrico Fassone  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Introduzione](#1-introduzione)
  - [1.1. Piano di marketing e piano d'impresa](#11-piano-di-marketing-e-piano-dimpresa)
  - [1.2. Business model canvas](#12-business-model-canvas)
  - [1.3. Esempio dell'oceano blu](#13-esempio-delloceano-blu)
- [2. Marketing management](#2-marketing-management)
- [3. Il piano di marketing](#3-il-piano-di-marketing)
  - [3.1. Struttura tipica](#31-struttura-tipica)
    - [3.1.1. Sommario](#311-sommario)
    - [3.1.2. Analisi della situazione](#312-analisi-della-situazione)
    - [3.1.3. Strategie di marketing](#313-strategie-di-marketing)
    - [3.1.4. Aspetti finanziari](#314-aspetti-finanziari)
    - [3.1.5. Implementazione e controllo](#315-implementazione-e-controllo)
- [4. Prodotti e servizi](#4-prodotti-e-servizi)
  - [4.1. Nucleo centrale e parti periferiche](#41-nucleo-centrale-e-parti-periferiche)
  - [4.2. Sistema di erogazione](#42-sistema-di-erogazione)
  - [4.3. Immagine di un servizio](#43-immagine-di-un-servizio)
  - [4.4. Matrice di Boston](#44-matrice-di-boston)
  - [4.5. Valore offerto](#45-valore-offerto)
- [5. Segmentazione](#5-segmentazione)
  - [5.1. Criteri di segmentazione](#51-criteri-di-segmentazione)
  - [5.2. Segmenti obiettivo](#52-segmenti-obiettivo)
  - [5.3. Posizionamento e marketing mix](#53-posizionamento-e-marketing-mix)
- [6. Ricerche di mercato](#6-ricerche-di-mercato)
  - [6.1. Fonti d'informazione](#61-fonti-dinformazione)
  - [6.2. Indagini di mercato](#62-indagini-di-mercato)
- [7. Prezzo](#7-prezzo)
  - [7.1. Costi fissi e costi variabili](#71-costi-fissi-e-costi-variabili)
  - [7.2. Determinazione del prezzo](#72-determinazione-del-prezzo)
    - [7.2.1. Metodo del costo totale](#721-metodo-del-costo-totale)
    - [7.2.2. Metodo dei prezzi correnti](#722-metodo-dei-prezzi-correnti)
    - [7.2.3. Metodo del valore percepito](#723-metodo-del-valore-percepito)
  - [7.3. Break even operativo](#73-break-even-operativo)
- [8. Piano delle vendite](#8-piano-delle-vendite)
  - [8.1. Stimare le vendite](#81-stimare-le-vendite)
  - [8.2. Presentazione dei risultati](#82-presentazione-dei-risultati)
  - [8.3. Esempio di piano delle vendite](#83-esempio-di-piano-delle-vendite)
    - [8.3.1. Piano degli investimenti](#831-piano-degli-investimenti)
    - [8.3.2. Conto economico](#832-conto-economico)
    - [8.3.3. Piano di cassa](#833-piano-di-cassa)
- [9. Il piano di web marketing](#9-il-piano-di-web-marketing)

## 1. Introduzione

**Data lezione**: 15/04/2021

Il marketing è diventato sempre più importante anche per le piccole-medie imprese. Si è passati da un orientamento al prodotto o alla vendita a un orientamento al mercato. Questi concetti sono fondamentali a prescindere dalla tecnologia usata, dal marketing classico al marketing digitale. Poi a seconda dei mercati la tendenza è quella di gestire strategie e prodotti tramite il web marketing.

Il primo passaggio per fare marketing è svolgere un'analisi della situazione esistente dell'azienda, del mercato e della concorrenza. Questa parte può essere realizzata tramite un **sistema informativo di marketing**, un insieme di persone, strumenti e procedure che raccoglie, organizza, analizza, valuta e distribuisce informazioni accurate e aggiornate e che permette di definire le strategie aziendali.

Una volta le informazioni non erano facili da reperire, servivano sondaggi di analisi e interviste, la consultazione delle fonti era lunga e problematica. Oggi si può andare direttamente sul sito dell'*Istat* a recuperare certi dati, una volta bisognava andare all'ufficio del territorio, fotocopiare i dati, inserirli al computer e analizzarli.

Molti imprenditori, soprattutto i più piccoli, si buttano sul web senza questi dati pensando di conoscere il mercato, ma il mercato cambia così velocemente che senza analisi è difficile muoversi. Un sistema informativo di marketing permette all'imprenditore di capire come cambiano i consumatori e le loro esigenze nel tempo.

Oggi si sfrutta sempre di più il **social media marketing**, che fornisce alle aziende informazioni così puntuali e specifiche che permettono di fare un marketing personalizzato (*one to one*).

### 1.1. Piano di marketing e piano d'impresa

Il **piano di marketing** è un documento con il quale si espongono gli obiettivi e le strategie dell'impresa. La parte principale del piano di marketing corrisponde al **marketing mix** (con le sue variabili *4P*), che permette di realizzare in concreto le strategie aziendali programmate.

Il piano di marketing può essere usato da solo o inserito in un piano più ampio e strutturato, chiamato **piano d'impresa** (o **business plan**). Un piano d'impresa costruito in maniera tradizionale comprende un'introduzione, il piano di marketing e il piano economico finanziario. Un modello moderno del piano d'impresa è rappresentato dal **business model canvas**.

Un aspetto importante del piano di marketing è la trasformazione delle idee di mercato dell'impresa e delle innovazioni nelle linee di prodotto o servizio (il modello canvas parla di linee di valore). Queste devono essere decise *non* con gli occhi dell'azienda ma con gli occhi del mercato.

L'impresa deve studiare quali potrebbero essere i segmenti di mercato da incrociare con le linee di prodotto o servizio offerte (tramite la **matrice prodotto-mercato**). Il marketing mix deriva da queste decisioni, serve quindi coerenza tra questi incroci.

Se l'azienda è nuova si valutano nuove proposte di valore, altrimenti si parte dalla storia dell'azienda e vediamo come possiamo provare a rinnovare e innovare per aggredire i segmenti di mercato. Solo dopo possiamo andare a vedere le nostre politiche di marketing mix.

In tempi passati si creava un prodotto utile per soddisfare un bisogno, lo si vendeva e finiva lì, il piano di marketing serviva principalmente per vendere il prodotto. Una volta poteva essere vero assumere che il cliente venisse in automatico una volta aperta la propria attività, oggi probabilmente si verifica l'opposto.

I nuovi modelli di marketing (come il modello canvas) parlano non più di prodotto o servizio ma piuttosto di proposta di valore destinata non a un mercato ma a un cliente.

La pianificazione è importante, utilizzare uno strumento di marketing senza strategia porta raramente ai risultati sperati. Il piano di marketing rientra dunque in una strategia aziendale più ampia e già fondata.

### 1.2. Business model canvas

Una piano d'impresa evoluto, operativo e adatto a creare valore per il cliente è rappresentato dal **business model canvas**. Questo modello trasferisce l'attenzione principale non più al prodotto o servizio finale, ma piuttosto al **valore** da creare.

È necessario creare un valore per i clienti, altrimenti difficilmente il prodotto avrà successo. Ancor prima di pensare ai dettagli del prodotto da realizzare è importante pensare ai clienti ai quali trasferire il valore.

Il business model canvas parla infatti di **proposta di valore** e non di semplice prodotto o servizio. L'impresa deve domandarsi quale sia il valore che vuole dare, non basta più focalizzarsi sul prodotto come una volta. Un albergo non vende semplicemente delle camere, ma piuttosto un'esperienza, un sogno, un divertimento. *Amazon* vende prodotti senza produrli e senza negozi, *Booking* non ha alberghi: entrambi però offrono un valore al cliente.

È importante conoscere il proprio segmento di clientela, gestire la comunicazione con i clienti e la distribuzione della proposta di valore (es. il bene arriva "direttamente" al cliente a prescindere dalla rete di fornitori e grossisti). Da questi aspetti si avranno i **ricavi**.

L'impresa deve anche programmare delle attività chiave necessarie per la propria strategia di marketing, delle risorse chiave per la realizzazione della proposta di valore e dei partner chiave che assistono l'impresa con risorse e servizi (es. *Amazon* quasi monopolizza il settore dei corrieri, le *Poste Italiane* lavorano anche di sabato per soddisfare le esigenze di *Amazon*). Da questi aspetti si avranno i **costi**.

Il canvas non ha un ordine cronologico da seguire come nei vecchi piani di marketing.

### 1.3. Esempio dell'oceano blu

Un tempo sul mercato c'era spazio per tutti, ora è molto difficile farsi strada, quindi serve una strategia utile nel medio-lungo periodo per conquistare il mercato.

Si può associare questo concetto a un oceano blu che comincia con il tempo a diventare sempre più affollato, come un mercato con sempre più competitors. Ne nascono battaglie che spargono "sangue" e così una parte dell'oceano diventa rossa.

Ma esiste comunque una parte dell'oceano ancora blu perché ancora nessuno ci è entrato. Il piano di marketing serve per entrare in un oceano blu. In un oceano rosso difficilmente riusciremo a sfondare, come piccoli pesci dentro a un mare di pescecani.

Anche *Amazon* era un negozio, ma ai suoi tempi entrò in un oceano blu, vendendo un prodotto senza produrlo. *Booking* è una classica agenzia di viaggio, ma il valore che viene offerto al cliente è l'aspetto che l'ha portata in un oceano blu.

Il mercato di un'impresa corrisponde al punto dove può essere competitiva, cioè a un oceano blu.

## 2. Marketing management

Il **processo di marketing management** consiste nell'analisi del mercato e delle sue opportunità, nel ricercare e selezionare i mercati obiettivo, nello sviluppo di strategie di marketing, nella definizione e nel controllo delle azioni pianificate.

La **strategia** è un comportamento pianificato di medio-lungo termine che determina gli elementi qualitativi e quantitativi essenziali all'azienda. Il piano di marketing si inserisce in una strategia. La *tattica* è un concetto diverso, è più orientata alla coordinazione nel breve periodo.

La **pianificazione strategica** è il processo di elaborazione della strategia, un insieme di fasi che portano a prendere decisioni strutturali e i comportamenti da seguire.

Il processo di pianificazione strategica comprende:

- la raccolta di informazioni dall'ambiente
- la definizione di una missione
- gli obiettivi da raggiungere
- le strategie
- il portafoglio attività
- l'implementazione nell'ambiente del piano strategico

La **missione aziendale** è la visione a lungo termine di ciò che l'azienda mira a diventare, le ragioni dell'esistenza dell'azienda stessa.

Gli **obiettivi aziendali** sono le realizzazioni concrete della missione aziendale.

L'obiettivo deve essere reale e quantificabile, la missione è invece un "sogno". Vendere un prodotto è una missione, vendere in un mercato per diventare numero uno di quel settore è concretamente un  obiettivo.

## 3. Il piano di marketing

Il **piano di marketing** è un documento (si può vedere anche come uno strumento) con il quale si espongono gli obiettivi e le strategie di mercato che l'impresa intende perseguire in un certo intervallo di tempo.

Il piano di marketing è molto importante quando avviamo una nuova attività, ed è generalmente inserito in un piano più ampio chiamato **piano d'impresa**.

Una volta si apriva un fondo e si iniziava un'attività. Oggi anche un'attività semplice ha bisogno di un piano d'impresa per resistere sul mercato. Questo vale anche per le imprese digitali, nonostante i costi per l'apertura dell'attività online possano essere più bassi di quelli richiesti per aprire un negozio fisico.

Per certe aziende la classica pubblicità aveva un costo enorme. Oggi invece aprire una pagina su *Facebook* non ha costi. Ma se questa non è inserita in un piano di marketing adeguato, difficilmente raggiungerà gli obiettivi economici prefissati.

Il piano funziona come una guida che in certi momenti ci permette di raggiungere gli obiettivi, mentre in altri ci fa capire che abbiamo sbagliato previsione e dobbiamo modificare qualcosa.

Durante la pandemia alcuni soggetti sono riusciti ad aumentare il proprio fatturato. Sono riusciti a sviluppare strategie alternative che hanno permesso di superare le difficoltà, es. ristoranti con asporto. Questa capacità di adattamento molto spesso coincide con una mentalità già vicina al digitale, es. prenotazioni online, o comunque con una struttura aziendale più dinamica.

### 3.1. Struttura tipica

Indicativamente la struttura di un piano di marketing potrebbe essere la seguente:

- sommario
- analisi della situazione
- strategie di marketing
- aspetti finanziari
- implementazione e controllo

È preferibile prevedere come ulteriore step anche un **piano di emergenza** da implementare in caso le cose non stessero andando secondo le previsioni e fosse richiesto un intervento deciso.

#### 3.1.1. Sommario

Il sommario dovrebbe includere un'introduzione del piano di marketing, l'indicazione dell'azienda, la finalità del piano, una sintetizzazione dei contenuti inclusi.

Questo sommario è importante perché il piano può essere letto da soggetti terzi, es. una banca per chiedere un finanziamento.

#### 3.1.2. Analisi della situazione

Rappresenta un riassunto della situazione interna dell'impresa ed esterna. Nello specifico, viene fatta l'analisi:

- del **mercato**: analisi oggigiorno diventata molto veloce grazie alla digitalizzazione, una volta le ricerche di mercato erano più impegnative e richiedevano anche investimenti molto costosi
- delle **FDOM**: delle forze e debolezze della nostra azienda rispetto al mercato e alla concorrenza, delle opportunità e minacce derivanti dai mutamenti del mercato
- dei **concorrenti**: numero e forza dei concorrenti che operano in un mercato
- dei **fattori critici di successo**: rappresentano le aree critiche dove è essenziale raggiungere gli obiettivi prefissati per conquistare un mercato

Per esempio, un'analisi del mercato turistico permette all'impresa di capire quali esigenze ci sono adesso, qual è il trend (es. in pandemia il mercato è fermo), come crescerà in futuro.

Un'analisi delle debolezze può far notare che l'impresa è poco impegnata nel digitale, un'analisi delle opportunità post-pandemia può portare un vantaggio all'impresa.

Da queste analisi derivano gli obiettivi e le strategie di marketing volte a conseguirli. Per es. una classica macelleria può convertirsi in un'attività di ristorazione. Continua a lavorare lo stesso prodotto, ma lo presenta ai clienti in forma diversa fornendo un particolare tipo di valore.

Altro esempio riguarda l'insalata sfusa. Qualche azienda ha pensato di prendere questa insalata e lavarla, tagliarla, condirla e imbustarla in modo che sia pronta all'uso (prodotto di *quarta gamma*).

Questo è stato fatto considerando i bisogni di certi consumatori che per motivi di tempo preferiscono prodotti pronti all'uso. Il prodotto alla fine è sempre insalata, ma il costo dell'insalata lavorata è significativamente più alto. Questo perché l'azienda non vende solo il prodotto, ma piuttosto il tempo. Il cliente paga il tempo che risparmia evitando di cucinare.

È importante per l'impresa effettuare una strategia di segmentazione: c'è chi preferisce frutta sfusa, chi preferisce frutta già lavata e tagliata. Il piano di marketing ragiona quindi non solo sul prodotto, ma sul lavoro di quel prodotto.

#### 3.1.3. Strategie di marketing

È il cuore del piano. In questa parte si trova la definizione degli obiettivi e il **marketing mix** (con le sue variabili *4P*). Il marketing mix comprende una serie di variabili che vengono impiegate dall'impresa per raggiungere gli obiettivi.

Le variabili sono:

- **product**: il *prodotto* che soddisfa il bisogno sul mercato
- **price**: il *prezzo* corrisposto dal consumatore per ricevere il prodotto, i ricavi per l'impresa sono derivati da prezzo per quantità
- **promotion**: la *promozione* necessaria per far conoscere il prodotto sul mercato
- **place**: la *distribuzione* del prodotto dalla fabbrica al consumatore finale, direttamente o tramite intermediari

Il digitale, tra le *4P*, ha sconvolto in particolar modo la promozione: una volta la pubblicità costava parecchio e talvolta aveva anche un ritorno minimo.

Anche la distribuzione è stata scossa dal digitale: es. architetti e grafici possono vendere abbastanza facilmente anche a stranieri, prima era più difficile.

Se prima non si analizza bene la situazione attuale, difficilmente si è in grado di creare delle strategie adeguate.

#### 3.1.4. Aspetti finanziari

In questa parte abbiamo le previsioni sul ritorno delle strategie fatte, il **budget spese** che abbiamo a disposizione e il **piano delle vendite**.

Il piano delle vendite è la sintesi del piano di marketing e la giustificazione delle strategie programmate. Fa da ponte tra il piano di marketing e il piano economico finanziario del business plan.

Serve, in base alle previsioni, a stabilire per es. quando verrà raggiunto il **break even point**, cioè il punto di pareggio tra perdite ed entrate su un singolo prodotto o su una gamma di prodotti.

#### 3.1.5. Implementazione e controllo

Rappresenta la fase in cui si trova la realizzazione concreta delle strategie fatte.

Devono essere indicati tutti i programmi operativi necessari alla realizzazione delle strategie: risorse tecniche, economiche, finanziarie e umane, fasi e tempi.

Oltre a questo si indicano le modalità di controllo ritenute più opportune per seguire i processi arrivati.

## 4. Prodotti e servizi

**Data lezione**: 22/04/2021

Un **prodotto**:

- è un oggetto concreto
- lo possiamo provare
- prima si produce e poi si consuma
- es. *Folletto*

Giudichiamo un prodotto quando lo vediamo nella sua veste migliore, cioè alla fine del suo ciclo. Es. un'auto la giudichiamo quando la possiamo toccare dal concessionario lucidata e preparata oppure quando la vediamo presentata sul web. In ogni caso la vediamo a fine ciclo, non vediamo ai fini di marketing se è stata costruita in un capannone con pezzi riciclati o di qualità scadente.

Sicuramente il web permette di fare passaparola di opinioni, ma una volta che l'impresa decide di fare un'auto in un certo modo, noi consumatori non possiamo più decidere di cambiarla, possiamo solo giudicarla a fine ciclo. È una produzione autonoma rispetto al cliente.

Un **servizio**:

- è una sensazione
- è immateriale
- è difficile da "provare"
- non esiste prima dell'erogazione
- si produce e si consuma nello stesso momento e nello stesso luogo
- es. la consulenza, la formazione, una polizza assicurativa

Es. una lezione online si giudica se si vede e si sente bene nel momento in cui viene svolta, il servizio coincide con il consumo. L'ambiente è fondamentale per il giudizio di un servizio.

Nei servizi il cliente partecipa all'erogazione. Un alunno può interrompere il servizio erogato dal professore facendo tante domande o disturbando la lezione. Il professore potrebbe pensare dal lato umano che sono persone dispettose, ma anche realizzare dal lato marketing che non li sta coinvolgendo.

Un post non gestito bene su *Facebook* o recensioni negative sul nostro e-commerce possono rovinare un servizio. Anche se abbiamo 98 recensioni positive, se non giustifichiamo le 2 negative possiamo avere una diminuzione nella reputazione.

Il canvas sulla prima *P* non parla nemmeno di prodotto o servizio, o crei valore o fai fatica.

### 4.1. Nucleo centrale e parti periferiche

Un cliente vede un servizio composto da un **nucleo centrale** e da una serie di **parti periferiche**.

A prescindere dal prezzo il nucleo centrale è dovuto al cliente, cioè la sua presenza è data per scontata. Se eroghiamo abbastanza bene il nucleo centrale, in realtà non abbiamo ancora fatto nulla per conquistare il cliente.

Dobbiamo pensare anche alle parti periferiche, che prese singolarmente sono meno importanti ma insieme sono determinanti per il livello di differenziazione rispetto alla concorrenza.

Es. il nucleo centrale corrisponde a un viaggio dalla località A alla località B. È un servizio ovviamente dato per scontato dal cliente. Il cliente giudicherà invece molte altre cose: pulizia, comfort, trattamento dei bagagli, atteggiamento del personale. Se una compagnia perde i bagagli del cliente, a quest'ultimo rimarrà impresso il collegamento tra quella compagnia e la perdita dei propri bagagli.

Oltre a questo un servizio fornisce una serie di valori **tangibili** e **intangibili**. Es. arrivare alla località sani e salvi (tangibile), sentirsi curati, fare esperienza, avere qualcosa da raccontare (intangibile).

Una volta il televisore non era presente in tutte le case, ora sono prodotti in tanti modelli diversi. Non basta più far vedere i canali ma servono altri servizi, es. smart TV, alta definizione. In un sito di e-commerce la velocità e l'efficienza sono parti periferiche, es. *Booking* permette di prenotare una camera in poco tempo.

Le parti periferiche cambiano nel tempo, es. una volta un televisore in una camera d'albergo era considerato un lusso, ora è dato per scontato o quasi.

Nel piano di marketing va definito il nucleo centrale, ma poi è necessario concentrarsi sulle parti periferiche. Realisticamente parlando non possono essere realizzate tutte, quindi andrà fatta una selezione che caratterizza meglio l'impresa sul mercato.

### 4.2. Sistema di erogazione

Un **sistema di erogazione** è composto dai clienti che richiedono un servizio, dal personale che lo eroga e da un insieme di attrezzature, tecnologie e ambiente.

E' un triangolo dove ogni nodo deve funzionare. Es. arriva una pubblicità a un utente, va sul sito ma il sistema di pagamento non funziona, il ciclo si rompe.

Il nostro servizio è come la *punta di un iceberg*. Il consumatore ci giudica non per gli investimenti e il lavoro fatto per erogare un servizio ma piuttosto per la foto del nostro prodotto, quello che emerge. È importante far vedere il più possibile al cliente, il resto dell'iceberg che rappresenta l'impegno dell'azienda.

Non riuscendo a vedere gli sforzi fatti da un'azienda, il consumatore non giustificherà certi prezzi. Es. per una maglietta con marchio *Lacoste* sarà disposto a pagare una certa cifra, ma per una senza marchio intenderà pagare meno.

Fattori di successo per mostrare il resto dell'iceberg:

- personale: mobilitazione, maggiore dinamicità verso il cliente
- cliente: partecipazione, coinvolgimento, feeling
- tecnologie: influiscono sull'immagine e sul comportamento

### 4.3. Immagine di un servizio

Il servizio non lo si "vede", ma ha comunque un'immagine formata dalla **qualità del servizio** e dall'**efficienza dell'organizzazione**.

Una volta questo bastava, soprattutto nel campo servizi, ma adesso non è più sufficiente o il cliente non è in grado di valutare. Come si fa a valutare un medico se uno non è un medico?

Lo si valuta in base a parametri più semplici, chiamati **front-line**. Per es. cortesia, disponibilità ed efficienza del personale di contatto. Oppure come si presenta una homepage, una pagina di *Facebook*, un video. Non basta più poter andare su una pagina di *Facebook*, ma è importante anche come viene presentata.

Magari abbiamo qualità ed efficienza, ma non ci facciamo capire dal cliente che di conseguenza non percepisce la qualità del servizio. Se invece adottiamo un linguaggio facile potremmo conquistarlo.

Oltre ai front-line, anche i **fattori estetici** contribuiscono all'immagine di un servizio: logo, marchio, cura della comunicazione, cura della persona.

Un consumatore può comprare una borsa di *Louis Vuitton* non tanto per la qualità, ma per sfoggiarla verso altre persone. Una borsa di un artigiano può anche essere di qualità, ma senza un marchio o un valore extra rimane una generica borsa.

Il piano di marketing deve percepire i cambiamenti del mercato, es. in tempi di pandemia i punti vendita che avevano fatto un database con i clienti non hanno avuto problemi con l'asporto, trasformando una minaccia in un'opportunità. Altri strumenti utili in questo esempio sono utilizzo di *Facebook*, *WhatsApp*, comunicazione e cortesia.

Un servizio può avere diverse tipologie di qualità:

- **erogata**: la vera qualità del servizio
- **attesa**: quella che si attende il cliente, cosa s'immagina di trovare, se ci sono forti attese che però non vengono soddisfatte la percezione del cliente può diminuire
- **percepita**: quello che il cliente vede, se questa corrisponde a quella erogata allora il prezzo può ritenersi giusto, se inferiore il prezzo non verrà giustificato
- **dinamica**: quello che il cliente non si aspetta e che all'azienda non costa nulla fare, è importante per fidelizzazione

### 4.4. Matrice di Boston

I prodotti possono essere classificati grazie alla **matrice BCG** (Boston Consulting Group) che mette in relazione:

- il **tasso di crescita del mercato**: misura l'attrattività del mercato, derivata dal confronto tra l'attuale volume di mercato e il precedente
- la **quota di mercato relativa**: misura la forza dell'impresa in un dato mercato in relazione ai principali concorrenti

Dagli incroci otteniamo le seguenti categorie di prodotti:

- **stelle** (stars): sono prodotti che hanno una quota di mercato alta, es. 20-25%, il mercato a sua volta cresce e crescono di conseguenza anche le vendite dell'impresa
- **mucche da mungere** (cash cows): l'impresa ha sempre una buona quota di mercato ma il mercato è stabile, forniscono un flusso di cassa continuo ma generano un utile minimo o vicino allo zero, es. quotidiani di un'edicola
- **cani** (dogs): bassa quota di mercato e mercato stagnante, da un punto di vista economico producono se va bene un pareggio o peggio una perdita, possono essere utili come ricambio per promuovere un prodotto stella o vacca da mungere, quando le perdite diventano insopportabili vengono eliminati
- **punti interrogativi** (question marks): quota di mercato bassa ma crescita di mercato alta, simili ai cani dal punto di vista finanziario ma perché stiamo lanciando il prodotto e quindi all'inizio i costi sono superiori ai ricavi, ma si spera che diventi una stella o al più vacca da mungere

Il cliente vuole sempre prodotti percepiti come nuovi. Ogni anno le imprese cercano di stimolare nuovi acquisti. Non tutti i prodotti o i clienti sono uguali.

Ciascun prodotto generalmente ha un ciclo di vita. Esistono però alcuni marchi a maturità indefinita che offrono prodotti continuamente richiesti nel tempo, es. *Coca-Cola*.

Anche le aziende che vendono prodotti a basso costo (come i discount) si sono evolute. Per aiutare a vendere i prodotti a basso costo stimolano l'attenzione del cliente introducendo anche qualche marchio conosciuto, es. *Barilla*.

### 4.5. Valore offerto

Il **valore offerto** è motivo di acquisto, risolve un problema o soddisfa un desiderio o bisogno, è un insieme di benefici che un'azienda offre ai clienti.

Il funzionamento di un frigorifero è dato per scontato. Il valore è dato dal design che sta bene in cucina o dalla possibilità di avere acqua fredda con le bollicine. Il valore è il tempo risparmiato comprando un'insalata *quarta gamma* già pronta all'uso.

Il valore offerto può essere una **proposta innovativa**, oppure una proposta già esistente ma **con caratteristiche diverse**. *Amazon* alla fine è un commerciante come un altro, è il modo di vendere che ha sconvolto il mercato.

Il valore offerto è novità, design, personalizzazione, performance. È rappresentato in grandissima parte dal piacere e in piccola parte dal bisogno. Non acquistiamo abiti perché non abbiamo più abiti indossabili nell'armadio, ma per piacere, perché pensiamo di avere un'immagine migliore.

Anche nei prodotti alimentari oramai il marketing è basato sul colore, sapore, posizione del prodotto sugli scaffali, non conta solo il prezzo.

Il valore offerto è marchio o status, prezzo, accessibilità, facilità di utilizzo.

## 5. Segmentazione

**Segmentare** significa identificare un mercato, suddividerlo in insiemi omogenei di clientela e conquistare i segmenti con delle strategie di marketing mix.

Ciascun segmento di clientela richiede:

- un'offerta distinta: i clienti di ciascun segmento la percepisce in maniera diversa
- diversi canali distributivi: es. un albergo deve usare canali fisici e virtuali, una provvigione all'agenzia turistica, canali lunghi o diretti
- diversi tipi di relazioni:
  - anche la comunicazione deve usare canali diversi, es. promozione online, spot in TV, manifesti
  - il digitale permette di fare un marketing *one to one*, es. il messaggio pubblicitario arriva sul profilo del cliente, l'auto la può configurare a piacimento

Fasi di segmentazione del mercato:

1. si definiscono i criteri di segmentazione
1. si identifica l'attrattività dei segmenti e si scelgono i segmenti obiettivo, si scarta quello che non è possibile raggiungere
1. si definisce il posizionamento del prodotto e il marketing mix per ogni segmento obiettivo

### 5.1. Criteri di segmentazione

I **criteri di segmentazione** definiscono le caratteristiche di clientela che permettono di suddividere il mercato in gruppi con bisogni omogenei.

Una volta erano basati più su aspetti demografici come età, sesso, reddito. Oggi sono superati da criteri più psicologici. Come influisce il carattere del consumatore sull'acquisto di un cellulare o di frigorifero. Si segmenta per stile di vita, per comportamento. Es. un prodotto può essere appetibile per avere un prezzo basso, ma se non è ecologico magari non viene acquistato.

Un esempio di segmentazione del mercato turistico: la prima analisi si basa sulla distinzione tra un cliente *business* e cliente *private*, es. cliente di un'agenzia di viaggio o cliente famiglia con bambini. A seconda del tipo di cliente si abbinano certi servizi e certe parti periferiche.

Se abbiamo solo un certo tipo di clientela dobbiamo chiederci perché ed eventualmente investire e pianificare per attirare altre tipologie. C'è una corrispondenza tra quello che offriamo e il nostro mercato.

La segmentazione può essere:

- attiva:
  - si fa un'analisi del mercato e si vedono i segmenti da conquistare
  - richiede ricerche, investimenti, generalmente è fatta da grandi aziende
  - la piccola-media impresa tende più a basarsi sui propri dati interni e sulla storia dell'azienda
- passiva:
  - con dati già automaticamente acquisti dai clienti, es. le fatture e in particolar modo quelle elettroniche, si possono creare dei database con i loro dati
  - possiamo già chiederci qual è il nostro tipo di clientela e perché non siamo in grado di raggiungere altri clienti

Requisiti di una buona segmentazione:

- identificabilità: in un segmento si deve sapere chiaramente chi sta dentro e chi ne è escluso, es. *Facebook* fa in modo che se la pubblicità compare al consumatore è perché in qualche modo è interessato all'argomento
- misurabilità: sappiamo quanti sono in base a una popolazione come una città
- profittabilità: se in un segmento non c'è domanda da parte dei consumatori l'impresa non avrà alcun profitto
- accessibilità: il segmento essere in grado di arrivare alla promozione e al prodotto, non era facile una volta e non è automatico nemmeno adesso

### 5.2. Segmenti obiettivo

Una volta ottenuti i segmenti, si stabiliscono delle strategie di mercato per conquistarli:

- **marketing di massa**:
  - un solo prodotto (o pochi) per tutti i segmenti, si cerca di attirare più clienti possibili, es. *Coca-Cola*, *Nutella*
  - comunque anche queste aziende devono segmentare in qualche modo, es. bottiglia grande, bottiglia piccola, lattina da distributore
- **segmentazione multipla**:
  - sono le strategie più adottate, abbiamo dei gruppi eterogenei tra loro ma omogenei all'interno
  - ogni gruppo richiede uno specifico marketing mix
- **marketing di nicchia**:
  - ci si concentra su un unico segmento di mercato
  - i rischi dell'impresa possono dipendere eccessivamente dalla domanda di quell'unico segmento
- **marketing *one to one***:
  - ogni cliente rappresenta un segmento obiettivo, il social marketing aiuta molto in questo senso
  - l'impresa cerca di avere un prodotto standard a monte, ma quando arriva sul mercato dà la possibilità di essere personalizzato
  - un abbonamento Internet (minuti, GB) è un'offerta personalizzata per il cliente ma rappresenta un servizio unico da parte dell'azienda
  - i marchi *Škoda*, *Volkswagen* e *Porsche* fanno parte della stessa multinazionale, a monte il prodotto è visto come simile, ma a valle è percepito in maniera diversa dal consumatore e va quindi a catturare un segmento diverso
  - una volta si chiamava **marketing diretto**, es. telemarketing, ed era preceduto da una ricerca approfondita di nomi e indirizzi da telefonare usando guide come *PagineGialle*

Es. un produttore produce pantofole identiche, ma a seconda dei segmenti le confeziona in maniera diversa e applica prezzi diversi. Al mercato senza confezione, al negozio con una carta velina, alla boutique con una confezione e un marchio. Il prodotto è lo stesso, ma abbiamo tre segmenti e tre marketing mix diversi.

### 5.3. Posizionamento e marketing mix

Il posizionamento di un'azienda rappresenta il modo in cui il cliente la percepisce. A prescindere che piacciano o meno i prodotti del *Mulino Bianco*, i consumatori la percepiscono diversamente dagli altri concorrenti.

Questo fatto è dovuto in parte dalle strategie dell'impresa e in parte dai risultati della sua comunicazione e distribuzione.

La **matrice prodotto-mercato** permette di incrociare i prodotti con i vari segmenti di clientela: nelle colonne abbiamo la linea di prodotti e servizi, nelle righe abbiamo i vari segmenti di mercato. Ad ogni incrocio viene definito un marketing mix.

## 6. Ricerche di mercato

**Data lezione**: 29/04/2021

Per **ricerca di mercato** s'intende la raccolta, l'analisi e l'elaborazione di dati e informazioni rispetto ad uno specifico problema di marketing dell'azienda o dell'organizzazione.

Per decidere il **mercato obiettivo** al quale l'impresa rivolgerà la propria offerta, è necessario che l'impresa risponda ad alcune domande:

- se esiste un gruppo di potenziali clienti
- dove si trovano
- quanto è grande il mercato in termini di volume e di valore
- quali prodotti compra il cliente
- quanto è forte la concorrenza
- quali consuetudini vengono seguite con l'organizzazione distributiva
- che tipo di comunicazione e promozione viene preferita
- se c'è la possibilità di accesso

Le ricerche di mercato permettono di rispondere a queste domande. I passi da seguire sono:

- definizione del problema
- definizione degli obiettivi della ricerca
- individuazione delle fonti
- raccolta dei dati:
  - fase desk
  - fase field 1
- analisi ed elaborazione delle informazioni
- verifica dei dati:
  - fase field 2
- presentazione dei risultati di una ricerca

La **fase desk** è una fase studiata più a tavolino, viene deciso un obiettivo di ricerca e le fonti d'informazione. Questa fase è sicuramente facilitata da Internet, ma è sempre molto importante utilizzare altre fonti d'informazione.

### 6.1. Fonti d'informazione

Una lista di **fonti d'informazione** può includere:

- **fonti interne all'azienda**: es. ricerche fatte in passato, ricerca basata sulle fatture dei clienti
- **fonti esterne**:
  - statistiche ufficiali
  - riviste specializzate
  - associazioni di categoria
  - istituti pubblici o privati di ricerca

Per quanto riguarda le fonti esterne, le principali fonti d'informazione sono:

- directories:
  - *PagineGialle*
  - annuari *Seat*
  - guida *Kompass*, *Guida Monaci*
- Internet
- cataloghi di manifestazioni fieristiche
- banche dati: es. *Cerved*
- *Istat* e altri istituti: es. *ISNART* per il turismo

Le *PagineGialle* e gli annuari *Seat* forniscono informazioni abbastanza generiche, per es. nome e numero di telefono delle imprese. Sono pur sempre utili, ma probabilmente lo erano di più in tempi passati.

La *Guida Monaci* e soprattutto la guida *Kompass* forniscono informazioni più dettagliate, per es. l'anagrafica dei dipendenti, la classe di fatturato, i nomi dei responsabili.

Anche solo conoscere il nome del responsabile è importante quando decidiamo di comunicare con un'azienda. Inviare un'email con scritto "Spettabile Nome Cognome" di un responsabile è meglio che inviare una generica email con scritto "Spettabile direzione". Inoltre è meglio inviarla all'indirizzo `nomecognome@azienda.it` piuttosto che a un generico `info@azienda.it`.

La guida *Kompass* nacque in forma cartacea e fornisce un grande repertorio delle aziende di tutto il mondo. È completa, affidabile nelle fonti e negli aggiornamenti ed ha una grande profondità di dettaglio.

Internet permette di raccogliere velocemente le informazioni e fornisce una gran quantità di dati. Le informazioni però vanno valutate bene perché a seconda delle fonti che scegliamo non sempre otteniamo dati affidabili e puntuali.

Anche i cataloghi delle fiere sono importanti, perché ci forniscono una foto aggiornata di un certo mercato. Per es. se un'impresa volesse entrare nel settore del mobile e arredo si scarica il relativo catalogo e ha già una foto del mercato in cui andrà ad operare.

Meglio investire un po' di budget per analizzare il mercato piuttosto che andare "a senso". Il rischio è quello di perdere tutto il budget perché il mercato è diverso da quello che ci immaginavamo.

### 6.2. Indagini di mercato

Dopo aver consultato le varie fonti si passa a una parte svolta più sul campo, cioè a una **fase field** che riguarda le **indagini di mercato**. Queste indagini vengono fatte per ottenere informazioni più specifiche di quelle ottenute dalle fonti.

Prima di tutto devono essere determinati i criteri per la scelta del campione da intervistare. Poi si raggiunge il campione in vari modi (es. telefono, Internet, per strada) e si ottengono le informazioni tramite questionari e interviste.

Le domande devono essere strutturate in modo tale da ottenere risposte ben specifiche, devono approfondire un problema. Per es. si lascia un questionario ai clienti di un albergo per capire se sono soddisfatti del servizio.

I risultati tipici di una ricerca di mercato vedono circa 30 risposte su 100 questionari. Ma se il questionario non è ben ordinato o specifico il valore della ricerca può corrispondere a zero.

Quindi circa il 70% non risponde ai questionari, ma rimane comunque molto interessante rilevare quelle informazioni fornite dal 30% per fare valutazioni sulle strategie del piano di marketing.

Spesso rispondono ai questionari i clienti già appassionati o potenziali, gli altri non interessati tendono a ignorare il questionario.

Queste ricerche sono importanti soprattutto per le piccole aziende che hanno un budget limitato. In base ai risultati sarebbero in grado di valutare, per es., se è meglio investire su una pubblicità alla TV o su Internet.

## 7. Prezzo

Dopo aver studiato il mercato e definito i prodotti e servizi, vediamo ora come definire i prezzi per ogni incrocio della matrice prodotto-mercato.

Per **prezzo** si intende la quantità di denaro che viene fatta pagare per ottenere un prodotto o servizio. In termini di valore, è la somma di tutti i valori che il consumatore scambia per il vantaggio di possedere un certo prodotto o di fruire di un determinato servizio.

### 7.1. Costi fissi e costi variabili

Oltre a offrire un valore al cliente, l'impresa ha come obiettivo minimo quello di coprire i costi di produzione di quel valore. I **costi** di un'impresa possono essere:

- **fissi** (o generali): rimangono costanti indipendentemente dalla quantità di prodotto venduto
- **variabili**: variano in maniera più o meno proporzionale in base alla produzione

I costi variabili si possono calcolare in maniera abbastanza precisa. Per es. un professore che deve spostarsi per fare lezione può calcolare facilmente i costi della benzina, del bed and breakfast, del cibo.

I costi fissi diventano più complicati. Per es. nel caso di una lezione in DaD è difficile calcolare quanto possano incidere, su una lezione di tre ore, il costo di affitto dell'ufficio e della connessione Internet utilizzati per l'insegnamento.

Per i costi fissi servirebbe una contabilità industriale. Si prende, per es., lo stipendio di 2.000 € al mese per l'impiego di una segretaria e lo si distribuisce in quota percentuale su certi servizi.

In altri casi è difficile arrivare a calcolare il costo fisso unitario per prodotto o servizio, soprattutto quando ancora non sappiamo quanti prodotti o servizi eroghiamo.

Un panettiere sa quanta farina e sale servono per fare un singolo pane, può calcolare facilmente i costi variabili per unità. Ma gli risulterà difficile capire per un singolo pane quanto incide il costo del negozio, del personale, del riscaldamento.

Questi costi fissi inoltre vanno pagati a prescindere dal pane fatto. In mercati ballerini il costo fisso è rischioso, perché anche se un'impresa produce o vende meno i costi fissi rimangono costanti.

### 7.2. Determinazione del prezzo

Per determinare il prezzo ci sono vari metodi:

- costo totale
- prezzi correnti
- valore percepito

#### 7.2.1. Metodo del costo totale

Si definisce il prezzo in base ai costi sostenuti dall'impresa per la realizzazione di quel bene o servizio.

Si fa la somma di tutti i costi diretti e indiretti, fissi e variabili, ottenendo così i costi totali. Si aggiunge poi una percentuale chiamata **mark-up** (o anche margine o utile) e si ottiene come risultato il prezzo.

Tra i vantaggi abbiamo che questo metodo è sicuramente in grado di coprire i costi e di garantire un profitto che l'impresa è in grado di calcolare perfettamente.

Lo svantaggio principale è che non tiene conto della situazione reale e non si sa se quel prezzo verrà riconosciuto dal mercato, a meno che l'impresa non abbia un monopolio.

Un'impresa che ha un monopolio non ha concorrenti, quindi il consumatore è obbligato a rivolgersi a quell'impresa. L'impresa potrebbe alzare i prezzi indiscriminatamente, per questo tempo fa era presente il *CIP* (Comitato interministeriale dei prezzi) che stabiliva fino a che punto le imprese potevano alzare il prezzo.

#### 7.2.2. Metodo dei prezzi correnti

Si prende come riferimento i prezzi praticati dalla concorrenza per stabilire i propri prezzi.

Il vantaggio principale è che il prezzo è attinente alla situazione del mercato, difficilmente perderemo un cliente per il prezzo. Inoltre è utile quando risulta difficile determinare l'elasticità della domanda rispetto al prezzo.

Tra gli svantaggi abbiamo che per avere lo stesso prezzo della concorrenza l'impresa deve essere organizzata come la concorrenza. Deve avere gli stessi costi o, se possibile, costi ancora più bassi, altrimenti rischia di non guadagnarci nulla.

Se un supermercato mette in vendita un prodotto a un certo prezzo, il negoziante al dettaglio potrebbe pensare di mettere lo stesso prodotto allo stesso prezzo. Ma è probabile che il supermercato sia più organizzato ed efficiente rispetto al venditore al dettaglio, che potrebbe quindi non essere in grado di sostenere un'offerta a quel prezzo.

Altro svantaggio è che il prezzo uguale al concorrente non differenzia molto la nostra proposta di valore.

#### 7.2.3. Metodo del valore percepito

Si determina il prezzo rilevando il valore del prodotto percepito dai potenziali acquirenti.

Per es. per produrre una *Ferrari* l'impresa ha costi per 300.000 €, aggiungendo poi il valore del marchio fissa il prezzo a 500.000 €.

È molto importante capire il valore che viene dato dai consumatori al prodotto o servizio, soprattutto per prodotti di nicchia e di lusso.

L'impresa deve fare in modo di far risaltare il valore della propria offerta, altrimenti il cliente avrà una percezione del prodotto o servizio più bassa rispetto al suo valore.

### 7.3. Break even operativo

Il **break even operativo** consiste nella determinazione e rappresentazione del **punto di pareggio** tra costi totali e ricavi di vendita. Stabilito un prezzo di vendita, ci dice quanto dobbiamo vendere a quel prezzo per coprire i costi.

Esempio:

- costi fissi (Cf): 1.760 € (es. affitto, stipendi)
- costi variabili (Cv): 48 € per singola unità (es. materiali di consumo)
- prezzo (Pr): 200 € per singola unità (es. prezzo imposto dal mercato)

La differenza tra il prezzo e i costi variabili si chiama **margine di contribuzione**. Corrisponde al valore che contribuisce a contenere i costi fissi.

200 - 48 = 152 € (margine di contribuzione)

Per determinare la quantità (Q) minima di prodotto da produrre per ottenere il punto di pareggio abbiamo la formula:

`Q = Cf / (Pr - Cv)`

1.760 / (200 - 48) = 11,58 (Q)

Serve quindi vendere 12 prodotti per raggiungere il pareggio, in questo esempio abbiamo anche un po' di utile. Dalla 13ª vendita in poi il margine di contribuzione diventa esclusivamente utile.

L'impresa deve quindi stabilire se è in grado di avere almeno 12 clienti a cui vendere il prodotto o servizio. Dalla 13ª vendita in poi volendo potrebbe anche permettersi di fare degli sconti perché comunque i costi fissi sono già coperti.

<!--
Data: 04/05/2021
Nome file: ok
-->

<!--
Data: 05/05/2021
Pagina: ok
Apostrofi: ok
Grammatica: ok
Numeri sezione: ok
Codice: ok
-->

## 8. Piano delle vendite

**Data lezione**: 06/05/2021

Una volta definito il prezzo delle varie linee di prodotto o servizio, possiamo ora fare delle previsioni sulle vendite attraverso il **piano delle vendite**.

Per sviluppare un piano delle vendite occorre scegliere:

- la **tecnica d'indagine**:
  - tecniche di **analisi storica** dei trend di vendita (stime quantitative): si dà per scontato che la quota dell'impresa all'interno di un certo mercato sia in linea con il trend storico, bisogna fare attenzione ad eventuali imprevisti
  - tecniche di **proiezione del futuro** (stime quali-quantitative): l'impresa sta investendo in nuovi prodotti o sul potenziamento delle sue caratteristiche, si avranno delle stime in qualche modo in controtendenza rispetto al passato (sia in positivo che in negativo)
  - **combinazione** delle due tecniche
- il **livello di approfondimento dell'indagine**

Nel caso di nuove aziende o nuove proposte non è possibile far altro che definire proiezioni sul futuro.

### 8.1. Stimare le vendite

Le **stime quantitative** possono essere:

- **estrapolazione storica**:
  - sono tecniche matematico-statistiche che, partendo dai risultati degli anni precedenti, proiettano sul futuro scenari di vendita
  - una volta erano molto interessanti, oggi rimangono sempre importanti ma i mercati cambiano ancor più velocemente
  - **trend di base**: è la crescita del fatturato nel lungo periodo ipotizzando che non ci siano fattori di disturbo o che comunque non influiscano sulle medie storiche, più il settore è stabile più le previsioni sulle vendite sono attendibili
  - **trend ciclico**: oscillazione che storicamente influenza l'andamento del piano vendite, si alternano periodi espansivi a periodi recessivi, dipende molto dal settore
  - **trend stagionale**: influenza della stagione sulle vendite, in certi settori è molto importante mentre in altri le esigenze del mercato non sono più stagionali e sono diventate abitudinarie, per es. una volta certi prodotti ortofrutticoli definivano lo scandire delle stagioni, adesso anche a causa della globalizzazione non è più così
- **trend settoriale**:
  - l'impresa applica una proiezione di crescita in base al settore di appartenenza, se aumenta il mercato aumentano anche le vendite
  - in certi settori può essere un ragionamento rischioso, se aumenta il mercato delle auto non automaticamente ci sarà un aumento delle vendite, poteva essere vero in tempi passati ma oggi i consumatori sono cambiati

Le **stime quali-quantitative** possono essere:

- **fattori di mercato**:
  - l'obiettivo di questo approccio è legare l'andamento delle vendite a uno o più fattori di mercato fortemente correlati con il fatturato, se abbiamo stime su questi fattori abbiamo una previsione sulle vendite
  - es. chi vende caschi va a vedere quante immatricolazioni di ciclomotori ci sono state in un certo periodo
- **indagini di mercato**:
  - le indagini di mercato offrono informazioni dirette sul mercato senza necessità di correlazione con altri mercati
  - la piccola azienda ne può fare di qualitative, le quantitative generalmente richiedono investimenti più importanti
- **stime e pareri di esperti**:
  - stime fatte da opinion leader, oppure si possono vedere i comportamenti dell'azienda leader di mercato, se fa dei cambiamenti ci sarà un motivo e si può provare a seguirla su questa scia
  - in questa categoria tendono a far parte gli influencer, non esattamente "esperti" ma fanno parte della tendenza

In alcuni casi si è ancora più pratici. Un'impresa non ha dati né fondi per fare ricerche di mercato, ma più o meno sa qual è il prezzo di mercato. Farà previsioni su quanto dovrà vendere il primo anno per sopravvivere, il secondo anno per generare utile, ecc. Si può fare ma è rischioso senza dati concreti.

### 8.2. Presentazione dei risultati

Dopo questo si prendono le stime e si sintetizzano, si verificano i dati per linee di prodotto o di servizio e si calcolano quali potrebbero essere i lotti minimi di vendita per raggiungere il break even point oppure per capire quanto possiamo permetterci i prodotti cane.

I prodotti cane sono quei prodotti che hanno raggiunto la fase di declino (secondo il ciclo di vita del prodotto) o che comunque non danno utile o peggio perdite. Quando le perdite sono insostenibili vengono eliminati. In alcuni casi si parla obsolescenza programmata, si fa cioè in modo che il prodotto duri per un determinato periodo perché si sa già che nel frattempo verranno lanciati altri prodotti e questo non servirà più. Oppure non si trovano più pezzi di ricambio o questi costano quanto un prodotto nuovo. Il cane può essere talvolta un pezzo di ricambio per un prodotto stella che tiene posto in magazzino.

I risultati possono comprendere:

- le **ASA** (Aree Strategiche di Affari): nelle grandi aziende si chiamano *asset*, sono linee di prodotto o servizio sufficienti per tenere in piedi l'azienda e per avere una posizione sul mercato
- il **canale di vendita**:
  - una volta era fisico, senza vetrina fisica non si poteva far vedere il prodotto al cliente
  - la scelta strategica nel piano di marketing dei *Benetton* fu di arrivare direttamente sul mercato con punti di vendita propri o in franchising tutti uguali, erano la novità del momento
  - oggi si parla di multicanalità, es. *Zara* ha il negozio fisico, il grande store e il proprio e-commerce
  - si può arrivare al cliente spesso anche solo online, es. video on demand

Nella catena distributiva del settore abbigliamento l'ultimo passaggio incide sul prezzo dal 100% al 150% (o addirittura 200%). Questo è dovuto a vari fattori, tra cui il servizio del venditore che consiglia e assiste il cliente. La tecnologia costa molto meno rispetto alla gestione di punti di vendita fisici.

Il piano delle vendite può essere presentato in più **periodi** e con **orizzonti temporali** diversi. Una volta si faceva tipicamente ogni 5 anni, oggi il mercato cambia così velocemente che ogni 2, massimo 3 anni rappresentano il limite realistico. In certi contesti può anche essere richiesto un piano delle vendite per 5-6 anni, ma già dal 4° anno le previsioni sono poco attendibili.

### 8.3. Esempio di piano delle vendite

In questo esempio vediamo l'apertura da zero di un centro estivo.

#### 8.3.1. Piano degli investimenti

In questa sezione ci sono gli investimenti necessari per l'apertura del centro. Questi possono essere:

- immateriali: es. notaio, consulenze, sito Internet, promozioni
- materiali: es. opere murarie, insegna, arredi, attrezzature

Per questi investimenti possiamo vedere l'ammortamento annuo e il totale.

**Annotazione mia**: l'ammortamento è un procedimento amministrativo-contabile con cui il costo di un bene viene ripartito nel corso di più esercizi in relazione alla loro durata economica.

Il totale degli investimenti rappresenta il capitale necessario per avviare il centro, l'ammortamento mostra quanto incidono annualmente questi costi.

#### 8.3.2. Conto economico

Questa sezione mette a confronto il totale dei ricavi con il totale dei costi.

Nei ricavi abbiamo le linee di prodotti e servizi derivanti dall'incrocio della matrice prodotto-mercato.

Definiamo per ogni linea l'importo unitario calcolato in precedenza con i vari metodi, in genere si parte da un prezzo non distante da quello già definito dal mercato. Moltiplicando questo prezzo per le quantità annue previste si avranno i ricavi annui.

#### 8.3.3. Piano di cassa

Vengono fatte le previsioni delle entrate e dei costi mese per mese. Viene fatto generalmente per i primi 3 anni.

Alcuni servizi sono più constanti nei mesi, altre attività rendono più o meno in base alle stagioni.

In base alle ipotesi di ricavo, ai costi variabili e ai costi fissi si può vedere l'utile e il punto di pareggio. Volendo quest'ultimo lo possiamo calcolare anche per singola linea di prodotto. Se vediamo un saldo negativo nel secondo mese possiamo per es. programmare un fido.

Più la fase precedente al piano delle vendite è accurata, più i numeri riportati saranno affidabili. È chiaro che si potrebbero manipolare i dati in modo da avere una situazione positiva, ma i dati devono essere supportati dalle analisi fatte in precedenza.

Negli anni '70 poteva avere senso fare praticamente a tavolino il piano delle vendite, perché il mercato era in crescita e non subiva mutamenti come quelli che si verificano oggi. Adesso è necessario ragionare tramite il piano di marketing. Forse fanno eccezione i prodotti a maturità indefinita come *Coca-Cola*, ma anche lei lancia qualcosa di nuovo ogni tanto per adeguarsi sempre al mercato o per ragioni d'immagine.

## 9. Il piano di web marketing

Oramai certe attività vengono fatte sul web o in ogni caso non si può prescindere dal web. Il **piano di web marketing** (PWM) è costituito dall'insieme dei canali attraverso i quali possiamo portare traffico in target all'interno del sito. Il PWM può concentrarsi sulla 3ª *P* (es. i social) e sulla 4ª *P* (es. e-commerce) oppure essere completamente concentrato sul web.

Un B&B senza *Booking* potrebbe non avere successo, questo servizio permette una pubblicità che un piccolo B&B non può permettersi. Per quanto alto possa essere il compenso di *Booking* (si parla del 18-20% sulla transazione) lo è meno di una pubblicità autonoma oppure può essere in linea con la provvigione che dava in precedenza all'agenzia turistica.

Lo scopo del PWM è trovare nuovi clienti e potenziare quelli attuali portandoli all'acquisto in maniera più diretta, un corteggiamento graduale verso il cliente per arrivare alla vendita.

I canali che lo compongono possono prevedere:

- posizionamento organico sui motori di ricerca (SEO)
- sponsorizzazioni sui motori di ricerca e social
- DEM
- blog
  
Dal punto di vista della metodologia non cambia molto rispetto a un tipico piano di marketing. Prima si analizzava un mercato tradizionale, ora un mercato sul web. Non si parla di quante persone entrano in un negozio ma di quante entrano in un sito.

Il primo step consiste in un'analisi degli *asset* digitali già presenti dell'azienda, la reputazione sua e dei suoi prodotti. Poi si fanno le strategie e poi si sviluppa il piano operativo che mette in pratica le strategie.

<!--
Data: 08/05/2021
Pagina: ok
Apostrofi: ok
Grammatica: ok
Numeri sezione: ok
Codice: ok
-->

<!--
Data: 13/05/2021
Lint: ok
Acronimi senza punti: ok
-->
