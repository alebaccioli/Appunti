# Strategie e tecniche di web marketing

**Docente**: Matilde Milanesi ([email](mailto:matilde.milanesi@unifi.it))  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Introduzione](#1-introduzione)
- [2. Creazione di valore](#2-creazione-di-valore)
  - [2.1. Valore per il cliente](#21-valore-per-il-cliente)
  - [2.2. Valore per l'impresa](#22-valore-per-limpresa)
  - [2.3. Soddisfazione](#23-soddisfazione)
- [3. Parole-chiave](#3-parole-chiave)
- [4. Dimensioni del marketing](#4-dimensioni-del-marketing)
  - [4.1. Dimensione ideologica](#41-dimensione-ideologica)
  - [4.2. Dimensione di analisi](#42-dimensione-di-analisi)
    - [4.2.1. Ambiente di marketing](#421-ambiente-di-marketing)
    - [4.2.2. Microambiente](#422-microambiente)
    - [4.2.3. Macroambiente](#423-macroambiente)
  - [4.3. Dimensione di azione](#43-dimensione-di-azione)
- [5. Processi evolutivi in atto](#5-processi-evolutivi-in-atto)
  - [5.1. Altre evoluzioni](#51-altre-evoluzioni)
- [6. Segmentazione](#6-segmentazione)
  - [6.1. Criteri di segmentazione](#61-criteri-di-segmentazione)
    - [6.1.1. Criteri descrittivi](#611-criteri-descrittivi)
    - [6.1.2. Criteri sul comportamento](#612-criteri-sul-comportamento)
    - [6.1.3. Criteri sui benefici ricercati](#613-criteri-sui-benefici-ricercati)
  - [6.2. Descrizione del profilo](#62-descrizione-del-profilo)
  - [6.3. Attrattività e praticabilità](#63-attrattività-e-praticabilità)
  - [6.4. Segmenti obiettivo](#64-segmenti-obiettivo)
    - [6.4.1. Copertura completa del mercato](#641-copertura-completa-del-mercato)
    - [6.4.2. Focalizzazione su alcuni segmenti](#642-focalizzazione-su-alcuni-segmenti)
- [7. Posizionamento](#7-posizionamento)
  - [7.1. Determinazione del posizionamento](#71-determinazione-del-posizionamento)
  - [7.2. Ciclo di attività](#72-ciclo-di-attività)
  - [7.3. Customer journey](#73-customer-journey)
- [8. Ambiente competitivo](#8-ambiente-competitivo)
  - [8.1. Analisi dei siti dei concorrenti](#81-analisi-dei-siti-dei-concorrenti)
  - [8.2. Analisi della struttura dell'ambiente competitivo](#82-analisi-della-struttura-dellambiente-competitivo)
  - [8.3. Analisi delle risorse e delle competenze dei competitors](#83-analisi-delle-risorse-e-delle-competenze-dei-competitors)
  - [8.4. Analisi della quota di mercato](#84-analisi-della-quota-di-mercato)
  - [8.5. Analisi SWOT](#85-analisi-swot)
- [9. Strategie di marketing](#9-strategie-di-marketing)
  - [9.1. Strategie di sviluppo](#91-strategie-di-sviluppo)
    - [9.1.1. Strategie di crescita in senso stretto](#911-strategie-di-crescita-in-senso-stretto)
    - [9.1.2. Strategia di diversificazione](#912-strategia-di-diversificazione)
    - [9.1.3. Strategia di integrazione](#913-strategia-di-integrazione)
  - [9.2. Strategie competitive](#92-strategie-competitive)
- [10. Ricerche di marketing](#10-ricerche-di-marketing)
  - [10.1. Classiche ricerche](#101-classiche-ricerche)
  - [10.2. Nuove ricerche](#102-nuove-ricerche)

## 1. Introduzione

Negli ultimi anni molte aziende hanno fatto sempre più ricorso ai servizi offerti dal web, fenomeno accentuato di recente dalla pandemia.

Per parlare di web marketing è necessario comprendere prima cosa sia il marketing. Fare marketing, che sia online o offline, richiede una strategia idonea per far sì che gli investimenti richiesti portino i risultati aspettati.

Operazioni come aprire un e-commerce o fare sponsorizzazioni con *Facebook* o *Google* hanno senso se esiste un piano di marketing che sta alla base, altrimenti sono investimenti in strumenti che hanno ritorno magari nel breve periodo ma difficilmente nel lungo.

## 2. Creazione di valore

La finalità del marketing è creare **valore** e trasferirlo per i suoi **clienti** (attuali e potenziali) e per l'**impresa** stessa (in termini di redditività e competitività).

### 2.1. Valore per il cliente

Il valore per il cliente, in termini di marketing, è la differenza tra ciò che il cliente può trarre dal possesso e/o dall'utilizzo di uno specifico output (bene e/o servizio) offerto da una specifica impresa (**beneficio**) e cio che dà come contropartita (**sacrificio**).

Il valore per il cliente è:

- **multidimensionale**:
  - compro un prodotto (es. su *Amazon*) che serve per risolvere un problema, ma oltre a questo magari chiedo un buon rapporto qualità/prezzo, praticità, consegna a domicilio, reso del prodotto, brand noto
  - anche i sacrifici possono essere multidimensionali, es. l'esborso economico, il tempo impiegato per la ricerca di un prodotto adeguato o per l'apprendimento nell'utilizzare un prodotto
- **soggettivo**:
  - ricerco dei benefici adatti alle mie esigenze e al mio budget, quindi faccio delle scelte diverse da altri
  - un'impresa di piccole-medie dimensioni difficilmente è in grado di soddisfare le esigenze di tutti i clienti sul mercato, quindi è necessario fare una ricerca di mercato per focalizzarsi su un target, cioè segmentare il mercato per individuare il target di clientela da soddisfare
- **differenziale**:
  - confrontiamo marche e prodotti diversi, fenomeno amplificato dal web grazie alla facilità di confrontare i prodotti
  - l'impresa analizza la concorrenza per individuare le fonti di vantaggio competitivo rispetto a loro
- **percettivo**: percezioni del cliente sul funzionamento o sui vantaggi/svantaggi di un prodotto
- **sperimentato**:
  - ci siamo fatti un'idea sulla bontà di un prodotto, lo compriamo e lo proviamo, la percezione che avevamo prima diventa ora una sensazione sperimentata che aumenta, conferma o riduce la nostra percezione
  - l'impresa deve accompagnare il cliente nel post-acquisto soprattutto per prodotti complessi, per es. *Apple* è stata in grado di garantire maggiori benefici al cliente rispetto ai sacrifici (es. soldi, complessità del prodotto)

### 2.2. Valore per l'impresa

Il **valore di scambio** corrisponde al prezzo netto di cessione di uno specifico output da parte di una specifica impresa. Sono diversi i fattori che determinano il valore di scambio:

- fattori interni controllabili dall'impresa: es. costi di produzione, marketing operativo, packaging, comunicazione, distribuzione
- fattori di mercato: es. concorrenza, sensibilità del compratore rispetto a variazioni di prezzo
- fattori esogeni (esterni) al mercato: es. cambiamenti climatici per l'agricoltura

Il **valore costo** corrisponde al valore monetario degli input (acquisiti da terzi ed interni all'impresa) impiegati per realizzare e commercializzare gli output.

### 2.3. Soddisfazione

La **soddisfazione del cliente** deriva dalla differenza tra beneficio e sacrificio. Mentre la **soddisfazione dell'impresa** deriva dalla differenza tra il valore di scambio e il valore costo.

L'impresa quindi deve sviluppare strategie per massimizzare il trasferimento di valore al cliente, ma anche minimizzare i propri sacrifici sostenuti per creare quel valore. La soddisfazione del cliente è una condizione necessaria per il successo del marketing aziendale, mentre la soddisfazione dell'impresa è l'obiettivo di fondo che permette di valutarne l'efficacia da parte di chi la governa.

## 3. Parole-chiave

Alcune parole-chiave rappresentano le condizioni necessarie per un processo di marketing di successo:

- **mercato-obiettivo**:
  - per offrire un valore differenziale consistente, è necessario capire a chi rivolgere l'offerta, cioè il target
  - *Facebook Business Manager* richiede un target e una serie d'interessi dei potenziali clienti, serve quindi una strategia per individuare il target più specifico possibile
- **sistema di prodotto**: in aggiunta alle prestazioni del prodotto, l'impresa deve considerare anche caratteristiche come estetica, materiali usati, marca e altro che il cliente percepisce come elementi di qualità
- **valore differenziale percepito**: l'impresa deve capire ciò che il consumatore percepisce di un prodotto, cioè le sue aspettative in relazione ai benefici/sacrifici verso quel prodotto ma anche verso i prodotti dei concorrenti
- **capacità distintive**: fattori su cui si basa il vantaggio competitivo di un'impresa, ossia migliori competenze e processi organizzativi
- **fattori critici di successo**: a seconda del settore in cui l'impresa opera ci saranno diversi fattori critici di successo, es. personale ben qualificato nel settore *hi-tech* (ma magari non vale per altri settori)
- **vantaggio competitivo**:
  - maggior differenza sistematica di redditività rispetto alla concorrenza
  - può essere basato sul costo se l'impresa riesce ad avere costi inferiori rispetto alla concorrenza, es. *Ryanair* riesce ad avere costi più bassi per minor servizi offerti o costi del personale più bassi, che le permettono di offrire prezzi inferiori che attirano maggior clientela
  - può essere basato sulla differenziazione, cioè dal brand in primo luogo, dalla qualità, dal prezzo, dalle funzioni, es. un'impresa che produce prodotti con caratteristiche molto simili a quelli dei concorrenti può comunque avere un vantaggio competitivo grazie al brand più conosciuto

**Nota**: costo e prezzo sono due grandezze diverse, non vanno usati come sinonimi.

## 4. Dimensioni del marketing

Il marketing crea valore per il cliente attraverso tre dimensioni:

- dimensione ideologica
- dimensione di analisi
- dimensione di azione

### 4.1. Dimensione ideologica

La **dimensione ideologica** rappresenta un orientamento al marketing come sistema di pensiero.

Un'impresa moderna che intende presidiare il mercato deve avere come filosofia centrale l'obiettivo della soddisfazione del cliente.

Questo concetto deve essere ben radicato in tutte le parti che formano l'impresa.

### 4.2. Dimensione di analisi

In questa dimensione abbiamo il **marketing strategico**, un insieme di strumenti di analisi organizzati tramite un sistema informativo di marketing il cui scopo è quello di raccogliere informazioni su:

- l'ambiente di marketing
- il microambiente
- il macroambiente

#### 4.2.1. Ambiente di marketing

L'**ambiente di marketing** consiste nell'ambiente organizzativo interno all'impresa, es. contabilità, finanza, marketing, produzione. Si monitorano costantemente i propri punti di forza.

Nelle piccole-medie imprese può capitare di voler implementare strategie di web marketing troppo ambiziose, es. marketing su *Facebook* o *Twitter*. Se non si hanno abbastanza risorse umane o un'organizzazione interna adeguata per supportare il piano si può fare molta fatica ad ottenere dei risultati utili.

#### 4.2.2. Microambiente

Il **microambiente** è l'ambiente in cui si muove l'impresa e riguarda consumatori, fornitori, intermediari, concorrenti.

Il digitale ci offre nuovi strumenti per agevolare l'analisi sui consumatori, cioè le **analitiche** che comprendono i dati aggiornati in tempo reale del profilo dei consumatori, es. fascia d'età, localizzazione e interessi di tutti i soggetti che si interfacciano con noi su *Instagram* o *Facebook*.

Gli intermediari sono soggetti che permettono a un prodotto fisico di arrivare al cliente finale, es. la grande distribuzione organizzata che riguarda catene di supermercati, *Amazon*, *Unieuro*. Per esempio il supermercato è intermediario tra chi produce (es. *Barilla*) e il consumatore.

In certi settori l'analisi della concorrenza può essere più o meno complessa: un settore della nautica che costruisce navi di lusso probabilmente può richiede un'analisi della concorrenza relativamente semplice visto che i concorrenti non sono moltissimi, viceversa nel settore delle web agency i numeri sono enormi e l'analisi della concorrenza risulta decisamente più complessa.

Possiamo usare alcuni strumenti per analizzare i concorrenti: [*Alexa*](https://www.alexa.com/) e [*SimilarWeb*](https://www.similarweb.com/) permettono di avere dati sul traffico generato e sulle *keyword* (parole chiave) principali dei siti web dei concorrenti (o del proprio).

#### 4.2.3. Macroambiente

Il **macroambiente** è un ambiente vasto in cui vi possono essere opportunità e minacce che l'impresa deve saper anticipare secondo le proprie possibilità. È suddiviso in diversi livelli:

- **economico**: se vogliamo operare in Spagna andiamo ad analizzare l'ambiente della Spagna, come il PIL e lo sviluppo del paese
- **politico-legale**: è necessario conoscere l'impostazione di un certo ambiente sul piano delle regolamentazioni e delle leggi che lo governano
- **demografico**: l'Italia è considerato un paese vecchio, questo incide sul tipo di prodotto e sul tipo di distribuzione, es. digitale o fisica
- **socio-culturale**: condizioni che riguardano i valori e i comportamenti generalmente seguiti da una società
- **tecnologico**: riguarda la diffusione delle tecnologie in un ambiente, es. in Italia in alcune aree non si riuscivano a fornire servizi di DaD a causa della scarsa diffusione della connessione ad alta velocità

Un esempio: negli ultimi tempi su Internet è cresciuta la moda dei *giveaway*, dei concorsi con in palio dei regali. Per esempio un video su *YouTube* che chiede di lasciare un commento o di mettere un *mi piace* per avere la possibilità di essere estratti a sorte per ricevere un regalo.

In Italia questo è illegale: questa pratica viene considerata come un concorso a premi che ha una normativa ben specifica e che richiede un regolamento, un notaio, marche da bollo. Diversi utenti hanno perfino ricevuto delle multe. Quindi è importante analizzare il macroambiente politico-legale.

### 4.3. Dimensione di azione

Questa dimensione rappresenta il **marketing operativo** dell'impresa, un insieme di metodi di azione per conquistare i mercati. Le sue aree di pertinenza sono definite in quattro variabili (*4P*) che compongono il **marketing mix**:

- decisioni sul prodotto
- decisioni sul prezzo dei nostri prodotti o servizi
- decisioni sulla distribuzione dal luogo di produzione al luogo di consumo
- decisioni sulla comunicazione
  
Una campagna di comunicazione è impossibile senza segmentazione del mercato e quindi senza l'individuazione del target di riferimento. Non si può comunicare senza target, se non conosciamo il consumatore o la concorrenza non si può stabilire il prezzo di un prodotto o capire se è meglio distribuirlo su un canale rispetto a un altro.

Negli acquisti online la sicurezza è un aspetto molto importante. Quando si paga è importante che i nostri dati sensibili, come il numero della carta di credito, siano al sicuro. In Italia è ancora ampiamente utilizzato il contrassegno, la gente si fida di più a pagare con soldi cartacei e meno con le carte.

Senza alcuna analisi sui consumatori sarebbe impossibile arrivare a capire quali mezzi di pagamento sono preferiti.

## 5. Processi evolutivi in atto

Rispetto al passato, il modo di fare marketing è sicuramente cambiato e si è adeguato ai mutamenti nell'ambiente.

I **mutamenti nei consumatori** ci dicono che i consumatori sono:

- meno condizionabili, più informati, più attivi:
  - una pubblicità tradizionale in tv o in radio ha meno effetto nelle scelte di acquisto
  - sui social si fa leva sui contenuti, perché i contenuti intrattengono il consumatore che altrimenti volgerebbe l'attenzione altrove
- più competenti, selettivi, attenti alla qualità/prezzo, all'ambiente:
  - una volta per prendere un cellulare si stava mezz'ora in negozio, adesso si possono fare ricerche approfondite online su ciò che vogliamo
- più desiderosi di esperienze ed emozioni:
  - oltre al prodotto voglio che l'impresa costruisca un'esperienza o un'emozione, come dei concorsi a premio abbinati a un prodotto
  - percorsi di degustazione offerti da un produttore di vino permettono al consumatore di non andare semplicemente a bere vino, ma piuttosto di partecipare a un tour che racconta la storia dell'impresa
- più eterogenei, con tante identità:
  - gli acquisti sono determinati da comportamenti meno prevedibili da parte delle aziende
  - in passato un consumatore appartenente a un certo profilo di età e reddito era associato a un certo comportamento, es. vestiti eleganti e auto di lusso
  - oggi un consumatore è capace di prendere un cellulare da 1000 euro e comprare magliette da 10 euro oppure avere un'auto di lusso ma farsi una vacanza economica

I social rappresentano un punto di forza e di debolezza per l'impresa, ciascun utente può esprimere liberamente un'opinione su un prodotto o un servizio. Può formarsi un **passaparola** sempre più forte e incontrollabile, nel bene o nel male dell'azienda. Se si rompe il cellulare, una volta il consumatore si lamentava perlopiù in negozio, adesso potrebbe andare a lasciare la propria opinione su un sito influenzando così l'acquisto da parte di altri consumatori.

È fondamentale analizzare cosa dicono di noi sul web. Una reputazione può essere distrutta da un momento di passaparola fulmineo. Una volta bastava un prodotto di massa per appagare un bisogno o una pubblicità per catturare il consumatore. Ora è necessario molto di più.

Il **nuovo ruolo degli intermediari** comprende:

- un crescente potere contrattuale
- una maggiore capacità di orientamento delle scelte dei consumatori, talvolta anche meglio dell'impresa stessa

Una **maggiore pressione competitiva** che cresce a causa di:

- calo della domanda, es. crisi del 2008 o della pandemia
- globalizzazione, abbiamo una fine dei confini "fisici"
- concorrenza intersettoriale, aziende come *Kodak* e *Canon* ai tempi non si sarebbero certamente aspettate che un giorno avrebbero dovuto competere con i produttori di cellulari

Una **diffusione ed evoluzione di Internet**:

- web 1.0 caratterizzato da un web unidirezionale dove erano le imprese che comunicavano con consumatori
- web 2.0 vede una maggior possibilità di dialogo, il consumatore ora può a sua volta comunicare con l'impresa o generare un passaparola nel web

### 5.1. Altre evoluzioni

Oltre a questi processi evolutivi abbiamo ulteriori evoluzioni.

Una maggiore **attenzione all'efficienza**. Viene fatto un monitoraggio delle azioni di marketing tramite metriche di marketing, per esempio tramite analitiche digitali che una volta non erano disponibili.

Esempio: *Esselunga* investe per una campagna pubblicitaria di affissione di cartelloni pubblicitari e di volantini. Quante persone sono entrate nel supermercato perché hanno visto il cartellone oppure perché hanno visto una promozione sul volantino? E anche potendolo sapere, è possibile differenziare le due tipologie di pubblicità in modo da calcolarne il ritorno dell'investimento? L'azienda potrebbe vedere un aumento di vendite senza capire quale pubblicità è stata più efficace.

Con gli strumenti del web come le metriche queste operazioni sono diventate più semplici: possiamo vedere esattamente quanti consumatori hanno visto un banner pubblicitario, quanti ci hanno cliccato e quanti hanno acquistato dopo.

Delle **nuove politiche** di marketing. Talvolta ci troviamo davanti a un **marketing non convenzionale**, soprattutto in comunicazione. È una modalità di comunicazione volta a stupire e a intrattenere il consumatore. *KitKat* installò a Londra delle panchine con la forma e i colori del *KitKat*. *Coca-Cola* comprò alcune pensiline degli autobus e mise dentro i loro distributori di lattine e degli schermi interattivi.

In ambito digitale questo concetto può essere rappresentato dal **marketing virale**, una serie di contenuti che vanno a generare una condivisone immediata e continua tramite social, spesso facendo uso di *meme*.

Durante l'intervallo di un *Super Bowl* c'è uno spazio pubblicitario dove le aziende, a fronte di investimenti molto importanti, pubblicizzano i propri prodotti. In passato capitò un blackout proprio durante l'intervallo. *Oreo* pubblicò su *Twitter* una simpatica battuta su quanto accaduto accompagnata da un messaggio pubblicitario. Il messaggio ricevette oltre 20 milioni di condivisioni in pochi minuti. La viralità permette di ricordare la marca del prodotto.

Delle **nuove ricerche** di marketing. Con il tempo sono state introdotte nuove modalità per fare ricerche di mercato. Si usano nuove tecniche come la *netnografia*, basata sullo studio delle conversazioni degli utenti Internet per percepire la reputazione di un brand o la soddisfazione verso un prodotto.

Il *neuromarketing* è l'applicazione di tecnologie del mondo medico per studiare il comportamento di un consumatore: per esempio l'*eye tracking* è una tecnologia che monitora il movimento dell'occhio, grazie alla quale potrei studiare dove cade l'occhio sui prodotti negli scaffali dei supermercati.

La posizione dei prodotti sugli scaffali ha un certo peso nel marketing: gli studi mostrano che posizionare i prodotti ad altezza occhi è preferibile, quindi il produttore può pagare per posizionare i propri prodotti nei punti più strategici.

Il **CRM** (Customer Relationship Management) è un sistema gestionale in grado di raccogliere i dati dei clienti da varie fonti, es. email e social, ed analizzarli in modo da fornirci una panoramica sui nostri clienti, es. coloro che nell'ultimo mese hanno fatto un accesso sul nostro sito ma non hanno fatto un acquisto.

## 6. Segmentazione

L'impresa deve conoscere le caratteristiche dei propri potenziali consumatori per poter creare un valore. Per fare questo è necessario **segmentare** il mercato per definire un **target** di clientela. L'impresa deve suddividere il mercato in segmenti di consumatori dove ciascun consumatore è omogeneo all'interno del segmento ed eterogeneo fuori dal segmento.

Questo crea delle conseguenze sulla proposta di valore e sullo sviluppo delle politiche del marketing mix. Se un'impresa sbaglia a selezionare il suo target sicuramente andrà a diminuire il suo vantaggio competitivo rispetto alla concorrenza e la redditività del prodotto e della marca.

La segmentazione è un processo in fasi, ciascuna con una strategia e una raccolta di dati:

- identificazione dei criteri di segmentazione
- descrizione del profilo dei segmenti ottenuti con l'applicazione dei criteri
- valutazione dell'attrattività e della praticabilità dei diversi segmenti
- selezione dei segmenti obiettivo e della strategia di segmentazione

### 6.1. Criteri di segmentazione

Vengono stabilite le caratteristiche più discriminanti possibili che ci permettono di suddividere il mercato.

Le variabili utilizzabili per segmentare i mercati possono essere raccolte in tre gruppi:

- criteri di tipo descrittivo
- criteri basati sul comportamento d'acquisto e di consumo
- criteri basati sui benefici ricercati con l'uso del prodotto

#### 6.1.1. Criteri descrittivi

La segmentazione si basa sulle caratteristiche dei clienti. Le variabili più frequentemente usate sono:

- **socio-demografiche**: sono caratteristiche come sesso, età, istruzione, occupazione, spesso raccolte da altri soggetti di statistica e analisi di mercato (es. *Istat*, *Nielsen*) e per questo chiamate **dati secondari**
- **economiche**: riguardano aspetti come il reddito pro-capite e il reddito disponibile pro-capite
- **geografiche**: dividiamo il mercato per grandi città, piccoli centri urbani, campagna, nord o sud, aspetto molto importante per le politiche di distribuzione, cioè per capire se riusciamo a rendere reperibile un prodotto o servizio oppure se abbiamo la possibilità di aprire un negozio o ancora per capire quanta concorrenza avremmo in certi territori
- **psicografiche** o per **stili di vita**: i dati secondari di agenzie specializzate ci possono descrivere i consumatori come sedentario, sportivo professionista, salutista, vegetariano

Questi criteri sono abbastanza facili da raccogliere e da misurare, inoltre sono perlopiù oggettivi e attendibili.

Il problema è che questi criteri potevano andar bene tempo fa (es. anni '70) quando il consumatore era più semplice e i suoi comportamenti di acquisto più prevedibili. Una volta si aveva effettivamente una corrispondenza tra fascia di età e di reddito e certi comportamenti.

Una ragazza di 20 anni impiegata non avrebbe acquistato una borsa di *Louis Vuitton*. Una persona che comprava un *Rolex* non avrebbe mai comprato uno *Swatch*.

Oggi i consumatori sono più imprevedibili. Es. una persona indossa *Gucci*, ma magari non ha problemi a comprare uno *Swatch* perché lo considera particolare o un altro prodotto perché vintage.

Una volta avevamo la berlina per il *business man* e la station wagon per la famiglia, quindi si potevano identificare segmenti per esempio in base al reddito o alla numerosità della famiglia. Oggi invece il *business man* magari compra una *Smart* perché gira solo in città e trova prima parcheggio oppure non ha un'auto propria e ne noleggia una a medio-lungo termine.

I criteri descrittivi non bastano più per definire i comportamenti dei consumatori. Servono altri criteri aggiuntivi.

#### 6.1.2. Criteri sul comportamento

Sono criteri più specifici di quelli descrittivi, ci descrivono come il consumatore si comporta al momento dell'acquisto e del consumo, cioè il loro rapporto con il prodotto, con la marca e con l'impresa stessa.

I criteri sono suddivisi in:

- **situazioni** e **intensità d'uso** del prodotto/servizio:
  - ci dicono, per esempio, se un vino viene consumato solo in ambiente domestico, solo la domenica o quotidianamente, solo come regalo in occasioni di lavoro o per eventi speciali, solo da appassionati
  - un'auto utilizzata solo nel weekend, solo per il lavoro, solo da un singolo o anche da altri membri della famiglia
  - vale anche per i servizi, es. se uno si iscrive in palestra tutto l'anno o solo prima dell'estate o solo per smaltire gli eccessi di Natale, la frequenta tre giorni a settimana oppure una volta ogni tanto
- **profittabilità** e **difficoltà** di gestione del cliente:
  - un consumatore che si trova bene con un operatore come *Sky* magari è più propenso a cedere alle tentazioni dell'operatore quando questo offre un nuovo pacchetto, questo garantisce profittabilità per l'azienda
  - un consumatore che cambia frequentemente operatore per avere offerte migliori è invece un consumatore difficile da gestire per l'operatore che dovrà faticare (con il proprio customer service) per convincerlo a rimanere
- **fedeltà alla marca**:
  - più un cliente è fedele più garantisce profittabilità all'impresa
  - le fidelity card permettono di collegare i dati del consumatore ai comportamenti di acquisto, ci dicono esattamente quando compra e cosa compra, ogni quanto acquista prodotti per capelli e se acquista la stessa marca o cambia
  - l'e-commerce permette di avere dati ancora più precisi, es. *Zalando* sa i dati del consumatore, cosa compra, quando, con che frequenza, la lista dei desideri, quanto spende, se acquista solo durante le promozioni
  
Questi criteri sono più precisi di quelli descrittivi ma sono più complicati da raccogliere. Non bastano generiche ricerche di mercato, ma servono ricerche di mercato *ad hoc* fatte da personale con certe competenze oppure affidate ad agenzie esterne.

#### 6.1.3. Criteri sui benefici ricercati

Il valore è multidimensionale in quanto il consumatore può ricercare in un prodotto una serie di benefici diversi, es. funzionali, esperienziali. La **benefit segmentation** va alla ricerca proprio di questi benefici.

La ricerca diventa ancor più complessa ma anche più specifica. Si cercano i benefici che i consumatori ricercano in un prodotto o servizio e si segmentano i consumatori che richiedono benefici simili.

Nel comprare una scarpa, un consumatore può trovare come benefici il fatto che sia comoda, che possa ospitare una soletta ortopedica, che sia di tendenza, che sia fatta a mano con materiali pregiati.

Se riusciamo ad azzeccare la nostra analisi possiamo creare un valore molto specifico, un tipo di marketing mirato su uno specifico beneficio ricercato dai consumatori a prescindere da es. età e sesso.

Ma tutto questo necessita di ricerche molto accurate eseguite da agenzie di analisi specifiche, che magari ci offrono un report periodico in cui vengono analizzati e interpretati i dati.

### 6.2. Descrizione del profilo

Abbiamo ora i criteri per creare dei segmenti, dobbiamo creare un **profilo** dei segmenti ottenuti con l'applicazione dei criteri.

Possiamo definire delle ***buyer personas***, cioè la rappresentazione di un acquirente-tipo di un segmento. Questo aiuta le imprese a comprendere il cliente tipo e i suoi comportamenti di acquisto e di consumo per ciascun segmento.

Es. impiegato di una certa età, appassionato di auto d'epoca, preferisce acquistare prevalentemente in negozio fisico.

Un segmento deve avere questi requisiti:

- **misurabilità**:
  - è possibile quantificare le caratteristiche fondamentali del segmento per stimarne gli obiettivi conseguibili
  - il segmento non può essere approssimativo, dobbiamo dire quante *personas* possono esserci in un determinato segmento, quindi quantificarle
  - frasi come "molto fedeli" o "acquistano spesso" non indicano nulla di per sé, piuttosto dobbiamo determinare dei parametri specifici come "se fa più di 50 acquisti l'anno è molto fedele" o "tra i 20 e 50 acquisti è mediamente fedele", in modo da avere indicatori misurabili
- **accessibilità**:
  - devo avere disponibilità di media e di veicoli che consentano di sviluppare politiche mirate su quel segmento
  - se la *persona* di un segmento risulta over 75, una pubblicità sui social non è probabilmente molto accessibile o se vendiamo solo online potrei non raggiungerla
  - dopo che da un'analisi dei dati *Auditel* si capisce che i bambini guardano i cartoni mentre fanno merenda il pomeriggio possiamo mandare la nostra pubblicità di giocattoli, ma la stessa pubblicità risulterebbe non accessibile per i bambini nei paesi in via di sviluppo

### 6.3. Attrattività e praticabilità

Abbiamo i segmenti e li abbiamo descritti in termini di profilo. Ora dobbiamo capire se sono **attrattivi**, cioè  il livello della domanda potenziale all'interno del segmento, e **praticabili**, cioè se possiamo entrare nel segmento e costruire un vantaggio competitivo.

Parametri per la valutazione dell'**attrattività**:

- **ampiezza** e **prospettive della domanda**:
  - quanto sarà grande in termini di valore e volume la domanda all'interno del target
  - un segmento composto da 7 milioni di persone rappresenta il **mercato potenziale**, cioè il valore e il volume massimo della domanda se tutti acquistassero il nostro prodotto
  - è generalmente inverosimile colmare il mercato potenziale perché questo viene spartito tra i vari competitors e inoltre non tutti i consumatori acquistano in quantità ottimale in base alle stime sull'utilizzo del prodotto (es. dentifricio che dura un mese), c'è chi lo usa di più o di meno, chi lo riacquista subito o ritarda o compra quello del concorrente
  - si fanno quindi stime sull'ampiezza e sulla prospettiva della domanda utilizzando basi di mercato che devono essere reali
- **pressione competitiva**:
  - quanti e quali sono le marche nel segmento, se il clima competitivo è basato sulla differenziazione del prodotto o sulla guerra dei prezzi, quanto riusciamo a differenziarci rispetto alla concorrenza, se ci sono prodotti sostituivi cioè che soddisfano lo stesso bisogno ma con tecnologie diverse, se ci sono barriere in entrata ossia prodotti con caratteristiche che impediscono l'accesso ai competitors
  - prodotti come borse di lusso avranno dei competitors di lusso, i cui elementi diversificativi sono principalmente il design e la marca, mentre una piccola impresa con un brand troppo debole farebbe enorme fatica ad entrare in questo segmento presidiato da grandi marche anche se i prodotti fossero ottimi
- **possibilità di differenziazione** e di **innovazione**:
  - non possiamo entrare in un segmento e limitarci a fare imitazioni di altri prodotti dei competitors
  - se volessimo entrare nel segmento dovremmo vedere il mercato potenziale, poi i dati di vendita per vedere la dimensione della domanda, poi l'analisi dei concorrenti e infine cosa offriamo di diverso al consumatore, più siamo in grado di differenziarci più riusciremo a tenere nel mercato

Per quanto riguarda la valutazione della **praticabilità** dobbiamo vedere se riusciamo a consolidare un vantaggio competitivo rispetto ai nostri competitors mettendo in relazione le caratteristiche dell'impresa con quelle del segmento e dei concorrenti che ci sono.

### 6.4. Segmenti obiettivo

Dagli step precedenti siamo arrivati a definire per es. 10 segmenti diversi, poi ne abbiamo selezionati 8 in base alla praticabilità. Ora dobbiamo decidere se selezionarli tutti o solo alcuni in modo da definire il nostro target.

#### 6.4.1. Copertura completa del mercato

Decidiamo di selezionare tutti i segmenti, sebbene questi abbiano caratteristiche differenti. Possiamo applicare le seguenti strategie:

- **strategia indifferenziata**:
  - applichiamo a tutto il mercato lo stesso prodotto e le stesse politiche di marketing, quindi stesso prezzo, stessa distribuzione
  - i prodotti della *Barilla* sono utilizzati da appassionati di cucina, da famiglie, da donne singole, il marketing mix è lo stesso
  - questa strategia comunque si basa sempre sulle analisi fatte, si è capito che quell'unico prodotto è capace di catturare i bisogni dei vari segmenti
- **strategia differenziata**:
  - ci rivolgiamo ai diversi segmenti con diverse politiche di marketing mix, quindi con un'offerta *ad hoc* per ciascun segmento
  - *Stellantis* (impresa di auto) è una conglomerazione di vari marchi di auto che permette di fornire auto sportive (es. *Alfa Romeo*), auto da città (es. *FIAT*), auto di lusso (es. *Maserati*), fuoristrada (es. *Jeep*)
  - si copre in questo modo l'interno mercato con brand diversi e caratteristiche diverse per segmenti diversi, ma lo sforzo di marketing è enorme, serve un marketing mix specifico per ciascun segmento (nell'esempio di *Stellantis* la distribuzione potrebbe essere parzialmente in comune ai segmenti, es. brand diversi negli stessi concessionari)

#### 6.4.2. Focalizzazione su alcuni segmenti

Decidiamo di concentrarci solo su alcuni segmenti attraverso le seguenti strategie:

- **strategia di specializzazione su segmenti multipli**:
  - abbiamo alcuni segmenti obiettivo, li aggreghiamo per similarità delle caratteristiche e li raggiungiamo con un unico prodotto e un'unica politica di marketing
  - uno shampoo rivolto a neonati con cute molto delicata e capelli sottili può comunque essere utile anche ad adulti che hanno caratteristiche simili, quindi l'impresa rivolge lo stesso prodotto anche agli adulti
- **strategie concentrate**:
  - l'impresa seleziona un solo segmento come mercato obiettivo, ma in realtà configura l'offerta in modo da renderla appetibile anche ad altri segmenti, quindi concentra il marketing mix su quel segmento, ma fa in modo da rendere il prodotto acquistabile anche ad altri segmenti
  - gli orologi della *Sector* sono rivolti principalmente a un pubblico sportivo e generalmente maschile, il mercato obiettivo è chiaro, ma la *Sector* non vende gli orologi nei negozi di sport ma piuttosto nei negozi di gioielleria, in modo che sia accessibile e appetibile anche ad altri tipi di consumatori
  - gli smartphone della *Apple* hanno un prezzo molto elevato e funzionalità tecniche avanzate, i lanci dei loro prodotti sono molto orientati verso un pubblico di appassionati di tecnologia, ma anche loro hanno reso il prodotto facilmente accessibile e appetibile tramite un design accattivante e un sistema di rateizzazioni con l'operatore telefonico che ne permettono l'acquisto anche a fasce di reddito più basse, quindi un prodotto pensato per uno specifico target diventa appetibile per un target più ampio
- **strategie focalizzate**:
  - l'impresa sceglie un segmento e non ne considera altri
  - *Harley-Davidson* punta unicamente a un pubblico di appassionati, non fa strategie per rendere accessibili i loro prodotti ad altri target, come gli appassionati di *Ducati*
  - le **strategie di nicchia** addirittura prendono solo una porzione di segmento, es. *FIAM* rivolge la propria offerta ad appassionati di oggetti di design di alto livello ma esclusivamente in vetro
- **strategie di marketing one to one**:
  - il **marketing individualizzato** corrisponde a una segmentazione estremamente precisa per singolo consumatore, l'impresa soddisfa un gruppo selezionatissimo di persone il cui profilo è noto
  - un consumatore che compra una *Ferrari* esprime all'impresa le proprie esigenze in termini di optional, interni e altre caratteristiche, l'impresa quindi adatta la propria produzione in base alle richieste del consumatore
  - la strategia è chiamata anche **final segmentation**, rappresenta l'apoteosi per l'impresa che produrrebbe in base ai bisogni reali e conosciuti del consumatore

<!--
Data: 28/04/2021
Nome file: ok
Apostrofi: ok
-->

<!--
Data: 28/04/2021
Grammatica: ok
Codice: ok
Sezioni e TOC: ok
Pagina: ok
-->

## 7. Posizionamento

Un concetto di marketing fondamentale che affianca la segmentazione è il posizionamento. Una volta segmentato il mercato si costruisce la proposta di valore e si va poi a definire il posizionamento.

Il **posizionamento** del prodotto (e/o della marca) indica come questo si colloca nella mente dei consumatori con riferimento all'**insieme evocato**, ovvero alle alternative di scelta percepite per soddisfare un bisogno o un desiderio, e in base agli attributi che determinano risposte differenziate degli acquirenti.

Il posizionamento è il modo in cui un prodotto entra nella mente del consumatore. L'insieme evocato è l'insieme delle alternative di scelta rispetto al bisogno. Per es. se si sente il bisogno di una bibita gassata, nella mente di molti consumatori arriva immediatamente l'immagine di *Coca-Cola*, *Sprite* e altri. Un prodotto ***top of the mind*** è in cima alla lista di scelte rispetto all'insieme evocato.

*Coca-Cola* nel corso degli anni ha lavorato molto bene nel costruire una customer value proposition legata al suo prodotto. Questo le ha permesso di raggiungere un posizionamento *top of the mind* facendo leva sulle variabili del marketing mix.

Ha un gusto particolare, un packaging distinguibile (la bottiglia in vetro ha una forma inconfondibile), cura nella comunicazione (enormi investimenti in pubblicità), distribuzione capillare (tra i prodotti più distribuiti al mondo, non si trova solo in alcuni paesi africani).

È riuscita a differenziare la propria offerta rispetto a quella dei concorrenti definendo degli attributi **tangibili** (es. gusto) e **intangibili** (es. marca). Si è creata così una stabile preferenza per la marca da parte di un target definito.

L'impresa cerca di entrare nell'insieme evocato, se poi raggiunge il *top of the mind* è un trionfo.

### 7.1. Determinazione del posizionamento

Il posizionamento è un processo lungo: una startup che lancia un business online richiederà, secondo certe stime, almeno un anno e mezzo prima di costruire un posizionamento solido. Mentre i cosiddetti prodotti *breakthrough* sono talmente innovativi che sbaragliano i concorrenti e permettono di avere un posizionamento immediato.

Il posizionamento può cambiare nel tempo, l'impresa può pensare a un riposizionamento del prodotto quando non è più contenta della percezione del consumatore. Per es. la *Passat* veniva percepita in passato come un'auto da pensionati, noiosa e con prestazioni mediocri. *Volkswagen* ha investito parecchio per riposizionarla in un target più giovanile e per famiglie.

Un posizionamento può avere elementi:

- di **parità** (*POP*, Points of Parity): indicano aspetti della marca non unici ma piuttosto condivisibili con altre marche
- di **differenziazione** (*POD*, Points of Difference): indicano caratteristiche e benefici che i consumatori associano con certezza a un brand in particolare

Un posizionamento efficace non può basarsi sui *POP*, ma piuttosto sulle caratteristiche che differenziano prodotto o marca rispetto ai concorrenti. Il posizionamento deve essere esclusivo e difficilmente imitabile, cioè la concorrenza non dovrebbe essere in grado di copiare la customer value proposition. *Zalando* ha introdotto il reso gratuito, è un elemento di differenziazione rispetto alla concorrenza.

Il consumatore si aspetta di trovare certi elementi ormai entrati nelle sue aspettative. Una volta l'aria condizionata in auto era un elemento di differenziazione, adesso è data per scontata. Oggigiorno ci si aspetta una consegna rapida quando si acquista online, una volta era un elemento di differenziazione per aziende come *Amazon*.

Passaggi principali di un posizionamento:

1. individuazione del mercato di riferimento
2. indagine sulle caratteristiche più importanti di un prodotto nelle valutazioni dei consumatori, es. rapidità nella consegna, guida sulle taglie, varietà nell'assortimento, reso gratuito
3. rilevazione dell'importanza stabilita rispetto agli aspetti di valore, es. per una persona può essere più importante la guida sulle taglie che il reso gratuito
4. rilevazione dei giudizi dei consumatori su questi elementi di valore rispetto alle altre marche
5. applicazione di strumenti statistici per l'elaborazione di tutti questi dati
6. costruzione di mappe che rappresentino i giudizi espressi dai consumatori con riferimento agli attributi ricercati e alle diverse marche, cioè esportazione grafica del posizionamento di un prodotto o servizio

Per es. il grafico del posizionamento delle marche nel settore abbigliamento ha come ascissa il contenuto moda (stile, design) e come coordinata il prezzo (sempre importante). All'interno del grafico vi sono i vari marchi posizionati in base agli elementi di valore.

Le variabili scelte come ascissa e coordinata dipendono dal prodotto e dalla marca. Nel valutare il posizionamento di *Ferrari* o di altre marche di lusso, il prezzo non è un value element determinante per il posizionamento.

### 7.2. Ciclo di attività

È sempre importante conoscere il consumatore per poter segmentare il mercato e per posizionare il prodotto, tutte le strategie sono basate sulla conoscenza del consumatore.

Si possono individuare diversi stadi del **ciclo di attività** del consumatore:

1. **pre-acquisto**:
   - riconosce un problema e percepisce un bisogno, per es. si è rotta la lavatrice
   - va quindi alla ricerca di informazioni per soddisfare il bisogno, per es. il nome di un idraulico o di un negozio che vende lavatrici
   - valuta le alternative, per es. i prezzi per ordinare un pezzo di ricambio o le caratteristiche di modelli diversi di lavatrice
2. **acquisto**: opera la sua scelta ed effettua l'acquisto del prodotto
3. **post-acquisto**: comincia a usare il prodotto, consumarlo, capirlo e valutarlo

In alcuni casi non c'è la fase di pre-acquisto:

- un monopolio obbliga le scelte del consumatore
- un bisogno improvviso non permette di avere il tempo necessario per fare ricerche ed analizzare le alternative
- gli acquisti d'impulso vengono fatti spesso in assenza di un vero bisogno, per es. i prodotti messi vicino alle casse incentivano l'acquisto da parte dei consumatori in fila anche se non hanno un bisogno reale da soddisfare

### 7.3. Customer journey

Anche l'impresa ha diverse fasi di attività che permettono di seguire, curare e trattenere il consumatore anche dopo aver acquistato. Questo comportamento mira a fidelizzare il consumatore.

Il **customer journey** è il "viaggio" del consumatore visto dall'impresa durante la soddisfazione di un bisogno. I punti di contatto tra impresa e cliente sono chiamati ***touchpoint***.

In tempi passati l'impresa entrava in contatto con il cliente principalmente tramite il venditore di un punto vendita, non c'era essenzialmente un contatto diretto. Doveva concentrarsi sulla distribuzione per far sì che il venditore fosse esperto nel gestire il cliente.

Grazie all'evoluzione apportata da Internet adesso l'impresa può entrare in contatto con il cliente già nella fase di pre-acquisto. In base a certe statistiche, la primissima azione che un consumatore fa quando percepisce un bisogno è prendere lo smartphone e cercare informazioni su un motore di ricerca come *Google*.

Fasi del customer journey:

1. **awareness**: in questa fase il consumatore viene a conoscenza dell'offerta dell'impresa tramite per es. uno spot in TV o una pubblicità online
2. **consideration**: il consumatore tiene in considerazione l'offerta dell'impresa nel momento in cui deve decidere come soddisfare un bisogno, facendo ricerche per es. sul blog o sulla pagina social dell'impresa
3. **purchase**: il consumatore decide di effettuare l'acquisto e si collega all'impresa tramite per es. il sito web ufficiale, il servizio clienti o lo store fisico
4. **retention**: è la fase post-acquisto in cui l'impresa cerca di mantenere i contatti con il consumatore tramite per es. la registrazione dell'acquisto per far parte della community, faq sull'utilizzo, newsletter, punti fedeltà
5. **advocacy**: il consumatore particolarmente soddisfatto potrebbe fare recensioni o commenti sui social positivi, trasformandosi inconsciamente in sponsor di un brand o prodotto

Le **SERP** (Search Engine Results Pages) sono le pagine che contengono i risultati di una ricerca fatta su un motore di ricerca come *Google* o *Booking*. È importantissimo per l'azienda essere nelle primissime pagine dei risultati, altrimenti fallirebbe un importante *touchpoint*. In base a certi studi, in tempi passati un utente arrivava a considerare massimo tre pagine di risultati in media, ma oggi arriva a malapena in fondo alla prima pagina.

È inoltre importante che il sito sia chiaro e fornisca informazioni utili, altrimenti genererebbe un'insicurezza nel cliente. Per es. guida sulle taglie non chiara, personal shopper non presente, nessun servizio clienti online, sito non ottimizzato per smartphone. Anche recensioni negative su *YouTube* o sui social possono interrompere il customer journey.

Il sito [*Vincos*](https://vincos.it/) raccoglie utili informazioni riguardanti il mondo del marketing, per es. i trend di utilizzo dei social in un determinato periodo. Queste analisi sono importanti per capire i comportamenti del nostro target e per fare gli investimenti più opportuni.

Non bisogna fare l'errore di investire indistintamente su più social media solo perché pensiamo sia meglio essere presenti dappertutto. La gestione di un social richiede tempo e risorse, è importante capire qual è il social più utilizzato dal nostro target. Per es. dalle analisi l'impresa potrebbe capire che se vuole rivolgersi a un target di età superiore ai 55 anni, *Instagram* non è il social più adeguato.

Da evitare inoltre di duplicare i contenuti in social diversi. Ciascun social ha le sue caratteristiche e parla a un'audience in maniera leggermente diversa. Il tipo di comunicazione deve essere adeguato e personalizzato.

## 8. Ambiente competitivo

L'analisi dell'**ambiente competitivo** è finalizzata a studiare i soggetti con cui l'impresa andrà a interfacciarsi sul mercato, cioè i competitors.

Per poter delimitare uno spazio competitivo difendibile, l'impresa deve prima di tutto conoscerli e capire come si muovono in termini strategici.

Tramite un'analisi dei siti dei concorrenti è possibile ottenere una prima valutazione rapida sulla loro attività nel mondo digitale.

Una lista di metodologie più approfondite comprende:

- analisi della struttura dell'ambiente competitivo
- analisi delle risorse e delle competenze dei competitors
- analisi della quota di mercato
- analisi SWOT

### 8.1. Analisi dei siti dei concorrenti

Anche in questo caso il digitale ci alleggerisce questo sforzo di analisi della concorrenza. Siti come [*Alexa*](https://www.alexa.com/), [*SimilarWeb*](https://www.similarweb.com/) e [*Semrush*](https://it.semrush.com/) permettono di analizzare i siti dei concorrenti.

I dati che possiamo ottenere includono la posizione del sito in un paese o in una categoria, il traffico dei visitatori, il numero medio in minuti di permanenza sulla pagina, le aree geografiche.

Il *bounce rate* è la frequenza di rimbalzo, cioè quando un utente entra in un sito ma esce immediatamente. Una percentuale molto alta rappresenta un problema, magari il sito è fatto male e l'utente va via perché non trova le informazioni che cerca.

Le fonti di traffico ci dicono in che modo l'utente è arrivato sul sito. Per es. su *Booking* ci arrivano principalmente in maniera diretta scrivendo l'indirizzo. Questo perché il pubblico conosce bene la marca e va direttamente sul sito.

In altri casi i visitatori arrivano sul sito indirettamente dopo aver fatto una ricerca su un motore di ricerca. In quel caso vengono indicate le parole chiave usate per la ricerca e se queste sono organiche (non di marketing) o a pagamento.

I *referral* sono visite fatte a seguito di un click su un link o un banner presente su un altro sito.

Tutta questa serie di informazioni già rappresentano un customer journey, ci fanno vedere come si comporta un utente che per es. vuole prenotare un viaggio su *Booking*.

<!--
Data: 07/05/2021
Pagina: ok
Apostrofi: ok
Grammatica: ok
Numeri sezione: ok
Codice: ok
-->

### 8.2. Analisi della struttura dell'ambiente competitivo

Tra i metodi utilizzati per studiare l'ambiente competitivo abbiamo il modello delle **cinque forze competitive** di Porter. Si tiene conto di cinque forze competitive sulla base delle quali si ottiene la redditività dell'impresa.

In senso orizzontale abbiamo:

- **concorrenti attuali**:
  - si analizzano le imprese che soddisfano lo stesso bisogno con la stessa tecnologia
  - la competizione aumenta quando per es. il settore è in lenta crescita oppure le imprese hanno una scarsa differenziazione di prodotto
- **potenziali entranti**:
  - rappresentano l'insieme di imprese che per risorse finanziarie, risorse in ambito tecnologico o potere della marca avrebbero la potenzialità di diventare nostri concorrenti diretti
  - per es. una volta nel settore della fotografia i concorrenti attuali erano *Canon* o *Kodak* e i potenziali nuovi entranti erano *Samsung* o *Apple*
  - per difendersi, le imprese attuali cercano di applicare barriere all'entrata
- **prodotti/servizi sostitutivi**:
  - soddisfano lo stesso bisogno ma con tecnologie diverse
  - per es. burro o margarina, treno o aereo, camera d'albergo o alloggio in un'abitazione privata

In senso verticale abbiamo **clienti** e **fornitori**. Sembra strano, ma anche loro possono minare la competitività di un'impresa tramite un **rapporto di forza**. Si tratta di un potere di condizionamento che si può esercitare su un altro soggetto.

### 8.3. Analisi delle risorse e delle competenze dei competitors

In questo tipo di analisi si valutano i concorrenti in base a:

- risorse e capacità interne
- sinergie che potremmo sfruttare tramite accordi con i concorrenti (*coopetition*, una cooperazione competitiva)
- capacità e risorse esterne
- contesto del sistema del paese di provenienza, es. *Amazon* ha sede legale in paesi con bassa tassazione
- bilanci pubblici (per studiare per es. la struttura dei costi), quota di mercato, trend in atto del settore, siti web

### 8.4. Analisi della quota di mercato

La **quota di mercato** è l'influenza di un'impresa su un mercato valutata in termini di volume o di valore. È uno dei principali indicatori tenuti in considerazione dalle imprese. Si calcola in base a un periodo (es. trimestrale, annuale) e a un mercato (es. italiano, europeo).

La quota di mercato espressa a **volume** mette in rapporto la quantità di prodotti venduti da un'impresa rispetto alla quantità complessiva di prodotti venduti sul mercato.

La quota di mercato espressa a **valore** mette in rapporto il fatturato dei prodotti venduti da un'impresa rispetto al fatturato complessivo dei prodotti venduti sul mercato.

Confrontando le quote di mercato di diversi concorrenti possiamo avere un'idea di come sia la loro situazione.

Per es. da un'analisi sulle quote di mercato nel settore dei processori possiamo vedere che *IBM* ha una quota di mercato espressa a volume del 10%, mentre espressa a valore del 28%. *Commodore* ha una quota di mercato espressa a volume del 34%, mentre espressa a valore dell'8%.

Questo ci dice che, nonostante *IBM* venda complessivamente meno prodotti di *Commodore* riesce comunque ad avere un fatturato superiore, probabilmente perché il valore e il prezzo dei suoi prodotti è più alto.

Altro esempio, *Bianchi* vende poche biciclette ma ad un valore superiore relativamente a *Decathlon* che invece ha una strategia dai prezzi bassi e grandi quantità di volume.

Quindi quale dei due tipi di indicatori (volume o valore) è più importante per l'impresa dipende dalla strategia scelta.

### 8.5. Analisi SWOT

L'ultimo modello di analisi è l'analisi **SWOT** (Strengths, Weaknesses, Opportunities, Threats).

Quest'analisi tiene conto dei punti di forza e di debolezza dell'impresa, cioè dell'analisi del potenziale interno all'impresa.

Inoltre tiene conto delle opportunità e delle minacce provenienti dal mercato, cioè dell'analisi dell'ambiente esterno all'impresa. I concorrenti spesso fanno parte delle minacce.

Da una lettura incrociata di questi punti possiamo ricavare delle strategie che mireranno a mantenere i punti di forza e a migliorare i punti di debolezza.

## 9. Strategie di marketing

Le **strategie di marketing** sono processi di pianificazione che permettono di aggredire i mercati creando un vantaggio competitivo per l'impresa.

Tra le strategie di marketing abbiamo:

- strategie di sviluppo
- strategie competitive

### 9.1. Strategie di sviluppo

Le **strategie di sviluppo** mirano a potenziare le caratteristiche di un'impresa. La **matrice di Ansoff** (chiamata anche **matrice prodotto-mercato**) permette di determinare alcuni modi per far crescere l'impresa.

Sull'asse orizzontale abbiamo i prodotti o servizi (attuali o nuovi), mentre sull'asse verticale abbiamo il mercato (attuale o nuovo). Per mercato s'intende in questo senso un mercato geografico oppure un insieme di consumatori.

Le strategie derivanti dagli incroci di questa matrice sono:

- strategie di crescita in senso stretto:
  - penetrazione del mercato: prodotto attuale / mercato attuale
  - sviluppo del mercato: prodotto attuale / mercato nuovo
  - sviluppo del prodotto: prodotto nuovo / mercato attuale
- strategia di diversificazione: prodotto nuovo / mercato nuovo

Un'ulteriore strategia di sviluppo è rappresentata dalla strategia di integrazione.

#### 9.1.1. Strategie di crescita in senso stretto

Nella strategia di **penetrazione del mercato** l'impresa vende un prodotto o un servizio attuale nel mercato attuale. L'obiettivo di questa strategia è quello di accrescere la propria quota di mercato, definendo politiche di marketing mix adeguate ed evitando investimenti inutili in prodotti o mercati diversi.

Nella strategia di **sviluppo del mercato** l'impresa vende un prodotto attuale ma su un nuovo mercato (geografico o target). Per es. un'impresa che produce biciclette vuole entrare nel mercato svizzero, oppure un museo che vuole attirare un target più giovanile fa una pubblicità con un influencer.

Nella strategia di **sviluppo del prodotto** l'impresa si rivolge al mercato attuale ma con un nuovo prodotto. In questo caso il focus è sull'innovazione del prodotto, per es. si produce una bicicletta con materiali che garantiscono leggerezza e maggiori performance.

#### 9.1.2. Strategia di diversificazione

Nella **strategia di diversificazione** l'impresa ha un nuovo prodotto e lo rivolge a un mercato nuovo. In questo caso l'impresa decide di affiancare al business attuale uno nuovo. La diversificazione può essere di due tipi: concentrica o pura.

Nella diversificazione **concentrica** si verificano delle correlazioni tra il business attuale e quello nuovo. Per es. un produttore di biciclette decide di produrre monopattini, quindi ha un nuovo prodotto e lo rivolge a un target tendenzialmente diverso. Ma tra le due produzioni potrebbero esistere dei punti in comune: per es. l'impresa ha già competenze sulla mobilità cittadina, usa gli stessi impianti di produzione, gli stessi canali di vendita. Oppure una marca di vestiti comincia a produrre anche scarpe e occhiali.

Nella diversificazione **pura** (o conglomerata) si perdono i punti in comune tra i vari business. Per es. l'impresa che produce biciclette comincia ad investire nel mercato delle cucine. *Virgin* ha diversificato notevolmente la propria attività in molti settori diversi, per es. alimentare, fitness, compagnie aeree, musica. Il vantaggio di questo approccio è che quando un settore va in difficoltà l'impresa tira avanti comunque con gli altri.

#### 9.1.3. Strategia di integrazione

Questa strategia non ha molto a che fare con il prodotto o il mercato, ma piuttosto riguarda l'internalizzazione di elementi che prima erano esterni all'impresa. L'**integrazione** si divide in orizzontale o verticale.

L'integrazione **verticale** descrive la scelta di un'impresa di gestire internamente alcune fasi della filiera che prima venivano gestite esternamente. La **filiera** è la catena di passaggi produttivi necessari per portare il prodotto al consumatore.

L'integrazione verticale può essere:

- **a monte**: l'integrazione riguarda una fase vicina all'inizio della filiera, per es. un'impresa che produce abiti può decidere di integrare internamente la fase di gestione dei tessuti piuttosto che rivolgersi a un fornitore
- **a valle**: l'integrazione riguarda una fase vicina al consumatore finale, in genere si tratta di fasi legate alla distribuzione, per es. una marca d'abbigliamento decide di vendere i prodotti aprendo propri punti vendita invece di rivolgersi a negozi multimarca

### 9.2. Strategie competitive

Le **strategie competitive** puntano ad ottenere un vantaggio competitivo per l'impresa. Il **vantaggio competitivo** si verifica quanto un'impresa ottiene in maniera continuativa una redditività superiore rispetto ai suoi rivali.

Il vantaggio competitivo può essere:

- **interno**: l'impresa ha una migliore capacità nel controllare i costi di produzione, di amministrazione e di gestione rispetto alla concorrenza, es. *Ryanair* ha abbattuto i costi sul personale e sui vettori utilizzati
- **esterno**: si basa su caratteri e qualità distintive del prodotto e della marca, es. biciclette dal design innovativo, grandi performance, reputazione e storia della marca

Un'impresa che ha una struttura dei costi competitiva può applicare prezzi bassi per aumentare i volumi di vendita. Mentre una marca di lusso tende a puntare sulla marca e sulla qualità piuttosto che sui volumi.

Tra le strategie competitive da applicare a **tutto il settore** abbiamo:

- **differenziazione**: per qualità e marca il consumatore finale è disposto a pagare di più
- **leadership di costo**: si punta a vendere a un prezzo inferiore riducendo i costi di produzione (es. materie prime comprate in Cina), se i rivali non hanno la stessa struttura dei costi avranno una redditività inferiore

La **focalizzazione** (o concentrazione) si basa su **un particolare segmento** di mercato. L'impresa cerca di sviluppare il proprio vantaggio competitivo rivolgendosi ad un'area molto ristretta di competizione.

## 10. Ricerche di marketing

Il **SIM** (Sistema Informativo di Marketing) è l'insieme di risorse umane, attrezzature e procedure usate per raccogliere, analizzare e valutare informazioni utili per le decisioni di marketing.

Questo sistema è molto importante anche quando dobbiamo prendere delle decisioni apparentemente semplici, come scegliere l'orario e il tipo di comunicazione più idonei per scrivere un post su un social.

Il SIM ha diversi sottosistemi:

- **rilevazioni interne**: all'interno dell'impresa sono già presenti dati facilmente rilevabili, per es. dati contabili, dati di bilancio, analitiche di *Google* e dei social
- **marketing intelligence**: insieme di attività non strutturate svolte per raccogliere informazioni sul settore e sui competitor, es. convention, evento fieristico
- **modelli**: insieme di modelli statistico-matematici e previsionali che consentono una rielaborazione dei dati al fine di supportare le decisioni di marketing, es. report periodico dei dati raccolti sui social
- **ricerche di marketing**: è il principale sottosistema e consente di raccogliere informazioni dettagliate sul consumatore e sul mercato

Oltre alle classiche ricerche di marketing, oggi sono nate nuove tipologie di ricerche che sfruttano le tecnologie digitali per studiare i consumatori.

### 10.1. Classiche ricerche

Le ricerche di marketing vengono spesso affidate ad agenzie specializzate. Questo perché si tratta di un'attività altamente specializzata che richiede tecniche, strumenti e meccanismi a supporto delle ricerche. È difficile che un'impresa da sola riesca a fare tutto.

Le ricerche possono essere:

- **tailor-made**: è una ricerca specializzata basata su una raccolta di dati personalizzata, es. soddisfazione dei consumatori di uno specifico albergo
- **multiclient**: raccolgono informazioni più generali, sono spesso ripetute nel tempo e messe a disposizione delle imprese che pagano per avere i risultati approfonditi della ricerca

I dati raccolti sono distinti in:

- **primari**: dati che vengono creati appositamente ai fini di una ricerca, es. i dati sulla soddisfazione dei clienti sono primari perché prima non esistevano e vengono creati apposta ai fini di una ricerca, magari tramite dei questionari
- **secondari**: sono dati già presenti sul mercato che raccogliamo e rielaboriamo ai fini dei nostri obiettivi, es. se vogliamo vendere prodotti nel mercato cinese andiamo a vedere se esistono dei dati sull'esportazione in Cina

La ricerca può essere:

- **qualitativa**:
  - detta anche esplorativa, ci consente di conoscere un fenomeno nuovo o già presente sul mercato, es. un produttore di integratori per lo sport vuole sapere perché i consumatori preferiscono fare uso di integratori naturali
  - interviste in profondità: sono indagini approfondite su un campione esiguo
  - focus group: gruppi di discussione per avere interazioni tra i vari soggetti sul tema richiesto
  - osservazione del comportamento sul luogo di acquisto: il ricercatore non fa un'intervista ma si limita ad osservare i consumatori
  - mystery shopper: il ricercatore osserva non il consumatore ma la forza vendita e il servizio offerto dall'azienda
- **quantitativa**:
  - si va a misurare in maniera precisa il fenomeno indagato
  - questionario con vari modelli: il campione da analizzare deve essere ampio e rappresentativo del settore di riferimento, es. indagini sulle intenzioni di voto
  - intervista fatta di persona da un ricercatore
  - intervista telefonica
  - intervista postale (oggi via email)

### 10.2. Nuove ricerche

Reperire i dati comporta notevoli costi in termini di risorse e tempo. Oggi sono sempre più spesso utilizzate tecniche che vanno ad "ascoltare" il mercato. Queste tecniche hanno costi di realizzazione inferiori alle classiche ricerche di mercato e spesso sono anche più rapide.

La rete è diventata un luogo d'interazione tra consumatori, rappresenta una fonte molto importante di reperimento dei dati. Si cerca di capire la reputazione della marca tramite il **passaparola**, cioè le percezioni dei consumatori sulla marca di un'impresa rispetto a quella dei concorrenti.

La marca è l'*asset* principale dell'impresa. È importante capire le **associazioni della marca**, cioè le informazioni che i consumatori collegano a un brand, per es. *McDonald's* può avere "buono", "grasso", "rapido".

L'insieme delle associazioni vanno a comporre l'**immagine** della marca. Certe volte l'immagine può non corrispondere all'identità della marca, cioè l'impresa cerca di comunicare una certa identità ma il consumatore la percepisce diversamente.

Al fine di ascoltare i consumatori si può usare una metodologia di ricerca chiamata **netnografia**. Questa consente di studiare le comunità online, che cosa dicono i consumatori nel web nei contesti in cui si parla di marche. Secondo certe stime ogni giorno si citano 9 milioni di marche all'interno di conversazioni tra consumatori sul web.

I passaggi principali sono:

- si identificano le comunità, es. blog, forum, gruppi *Facebook*, che devono avere caratteristiche come alta attività e buon numero di partecipanti
- si raccolgono conversazioni aventi ad oggetto la nostra marca
- si analizzano i dati con certi software
- si elaborano i risultati, questi ci danno la percezione dei consumatori sulla nostra marca

Questi dati sono ottenibili gratuitamente, ma vanno raccolti ed elaborati. La raccolta viene fatta tipicamente da software chiamati *crawler* che in maniera automatica scandagliano le conversazioni. Una volta ottenuti i dati viene usato un altro software chiamato *text mining*. Questo effettua una ricerca quantitativa di tipo testuale e genera delle *tag cloud*, cioè delle "nuvole" che rappresentano visivamente le parole maggiormente associate alla marca.

Grazie alla netnografia alcune aziende hanno capito le associazioni dei consumatori alla propria marca e hanno apportato dei cambiamenti. *Adidas* ha rilanciato vecchi modelli di scarpe dopo aver capito quali fossero i modelli più citati nelle conversazioni tra collezionisti. *Listerine* cambiò colore e odore dopo aver capito la percezione negativa dei consumatori sul vecchio prodotto.

<!--
Data: 13/05/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->

<!--
Data: 18/05/2021
Rimossa data lez.: ok
Lint: ok
-->
