# Piattaforme di programmazione e analisi

**Docente**: Lorenzo Cristofori ([sito](https://www.lorenzocristofori.it/))  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Motori di ricerca](#1-motori-di-ricerca)
  - [1.1. SEO](#11-seo)
  - [1.2. Google](#12-google)
    - [1.2.1. Filtri di ricerca](#121-filtri-di-ricerca)
    - [1.2.2. Tipi di ricerca](#122-tipi-di-ricerca)
    - [1.2.3. Snippet](#123-snippet)
- [2. WordPress](#2-wordpress)
  - [2.1. Yoast SEO](#21-yoast-seo)
- [3. Immagini](#3-immagini)
  - [3.1. Dimensione e risoluzione](#31-dimensione-e-risoluzione)
  - [3.2. Formato](#32-formato)

## 1. Motori di ricerca

Un **motore di ricerca** (es. *Google*) è una pagina che serve per cercare altre pagine. All'interno della pagina è presente quasi esclusivamente un modulo di ricerca.

Un **portale web** (es. *Virgilio*) è un insieme di servizi che può comprendere tra l'altro un motore di ricerca, notizie, meteo, articoli su celebrità.

### 1.1. SEO

Una volta creato un sito web, questo verrà indicizzato da *Google* per poi essere mostrato nei risultati di ricerca. Il **posizionamento** di un sito web nelle primissime pagine dei risultati di ricerca è molto importante.

Da questo aspetto deriva il **SEO**, una figura che nasce per far fronte ai problemi di posizionamento nelle ricerche. Anche se esistono altri motori di ricerca, il SEO si riferisce sempre a *Google* perché è il principale. La stessa *Google* fornisce gli strumenti necessari per capire come migliorare il posizionamento.

Per migliorare il posizionamento dovremmo conoscere l'**algoritmo** che lo definisce. L'algoritmo di *Google* è ovviamente segreto ed esistono solo indicazioni sul suo funzionamento. Se lo conoscessero tutti chiunque potrebbe potenzialmente finire in prima pagina. L'algoritmo può cambiare talmente di frequente che è necessario rimanere sempre aggiornati.

I *White Hat SEO* sono i SEO "buoni" che utilizzano i consigli pubblici di *Google* per migliorare il posizionamento. I *Black Hat SEO* cercano invece tutti i trucchi possibili, anche illeciti, per saltare in prima fila.

Per es. una volta era efficace riempire la pagina di keyword importanti per il motore di ricerca anche se non attinenti con il contenuto della pagina, ma nascoste all'utente perché scritte in colore bianco su sfondo bianco.

Se *Google* si accorge (e se ne accorge) che vengono usate tecniche non consentite, il sito web viene penalizzato pesantemente.

### 1.2. Google

*Google* viene lanciato alla fine degli anni '90. Nonostante fossero già presenti altri motori di ricerca, *Google* si dimostrò innovativo grazie a un sistema capace di mostrare risultati di ricerca più veritieri.

Inoltre ha saputo muoversi meglio dal punto di vista commerciale e questo lo ha fatto diventare il motore di ricerca principale.

All'interno c'è un programma che scandaglia e indicizza in un database le informazioni presenti nelle pagine, es. argomenti, foto, parole chiave, collegamenti. È una mole enorme di informazioni.

#### 1.2.1. Filtri di ricerca

Quando cerchiamo qualcosa, *Google* ci dice quanti risultati ha trovato. Inoltre mette a disposizione dei filtri per affinare la ricerca.

I filtri sono:

- **tutti**:
  - è la ricerca generica che mostra tutti i tipi di pagine
  - utilizzando *Strumenti* possiamo filtrare per lingua o per data, es. ultima ora o ultimo mese
- **immagini**:
  - la ricerca mostra i risultati come immagini invece che testo
  - possiamo filtrare per dimensioni, colore, tipo (es. *ClipArt*) e diritti di utilizzo (es. licenza libera o commerciale)
  - per fare ricerche è possibile caricare un'immagine invece che scrivere testo, *Google* è spesso in grado di estrarne l'argomento e mostrare risultati attinenti
- **video**:
  - vengono mostrati video come risultati
  - possiamo filtrare per durata, data, qualità, fonte
  - *YouTube* è talvolta uno strumento più indicato per fare ricerche video
- **notizie**:
  - le pagine mostrate comprendono notizie sull'argomento ricercato
  - possiamo filtrare e ordinare per data dell'articolo
- **shopping**:
  - vengono mostrati i prodotti in vendita nei vari e-commerce
  - è possibile filtrare per prezzo, categoria, venditore
  - ovviamente sono solo risultati di ricerca, cliccando si viene reindirizzati al sito di e-commerce
- **maps**:
  - mostra una mappa con la posizione dell'oggetto ricercato
  - possono essere presenti informazioni accessorie come orari di apertura e telefono
- **libri**:
  - mostra libri collegati al termine ricercato e i venditori che lo possiedono
  - spesso è presente un'anteprima
- **voli**:
  - mostra viaggi aerei e alberghi in relazione a cosa si è cercato
  - è un servizio che ancora deve essere migliorato

In *Impostazioni di ricerca* possiamo personalizzare i risultati delle ricerche. *SafeSearch* permette di nascondere contenuti espliciti. Possiamo mostrare più risultati per pagina e aprire i risultati in una nuova finestra del browser.

#### 1.2.2. Tipi di ricerca

Ci sono diversi modi per cercare informazioni su *Google*. A seconda di come scriviamo le parole nel modulo, possiamo ottenere risultati diversi.

I vari tipi sono:

- **normale**:
  - es. *formazione a distanza*
  - verranno mostrate tutte le pagine che contengono *formazione*, *a* e *distanza*, anche se non è detto che siano nella stessa frase o che siano strettamente collegate l'una con l'altra
- **virgolette**:
  - es. *"formazione a distanza"*
  - in questo caso verranno mostrate le pagine che contengono quelle parole in quella successione
- **asterisco**:
  - es. *parli ma \* qui \* troppo*
  - l'asterisco corrisponde a una o più parole qualsiasi che stanno tra le parole cercate, utile quando non ce le ricordiamo
  - in questo caso troverebbe una pagina contenente *parli ma non sento, qui c'è troppo vento* che è il testo di una canzone
- **meno**:
  - es. *lavoro a lucca -cameriere*
  - il simbolo meno messo esattamente davanti a una singola parola la esclude dalla ricerca, cioè non verranno mostrate pagine che contengono la parola esclusa anche se sono presenti le altre
- **due punti**:
  - es. *pneumatici:altroconsumo.it*
  - i due punti permettono di cercare un termine all'interno di un sito specifico
  - vengono prima mostrati i risultati del sito scelto, poi la ricerca viene estesa ad altri siti
- **site**:
  - es. *pneumatici site:altroconsumo.it*
  - è simile ai due punti, ma vengono mostrate solo le pagine del sito scelto senza espandere la ricerca ad altri siti
- **related**:
  - es. *related:subito.it*
  - mostra risultati di siti correlati a quello cercato
- **filetype**:
  - es. *spese familiari filetype:pdf*
  - mostra risultati che contengono file del tipo scelto
- **definire**:
  - es. *definire fosco*
  - mostra una sezione strutturata con la definizione del termine cercato
- **sinonimi**:
  - es. *sinonimi fosco*
  - mostra una breve lista non strutturata di sinonimi del termine cercato
- **contrari**:
  - es. *contrari fosco*
  - mostra una breve lista non strutturata di contrari del termine cercato
- **operazioni**:
  - es. *120 / 4*
  - oltre al risultato dell'operazione mostra un'intera calcolatrice
- **tradurre**:
  - es. *tradurre buongiorno*
  - fa una traduzione in inglese come lingua di default, poi possiamo scegliere una lingua diversa e ascoltare la pronuncia
- **barra verticale**:
  - es. *tom cruise \| hanks*
  - vengono mostrate le pagine che contengono o l'uno o l'altro tra i termini separati dalla barra verticale
  - risultati simili si possono ottenere sostituendo *\|* con *o* oppure *or*, ma sono comunque ricerche abbastanza complesse
- **intitle**:
  - es. *intitle:crepes*
  - fa una ricerca solo sul titolo della pagina invece che sul contenuto
- **inurl**:
  - es. *inurl:crepes*
  - l'URL è l'indirizzo completo di una pagina
  - fa una ricerca solo sull'URL della pagina invece che sul contenuto

Se la parola cercata non è scritta bene, *Google* farà del suo meglio per capire cosa si intendeva e mostrerà un suggerimento di ricerca grammaticalmente corretto.

#### 1.2.3. Snippet

Lo **snippet** è il riquadro di informazioni che formano un risultato di ricerca.

Su *Google* gli elementi che lo compongono sono:

- **indirizzo** della pagina, la cui parte finale viene chiamata **slug** e corrisponde al titolo dello snippet (non può avere spazi)
- **titolo** della pagina (può avere spazi)
- descrizione riassuntiva della pagina, chiamata **meta**

<!--
Data: 08/06/2021
Nome file: ok
-->

<!--
Data: 09/06/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->

## 2. WordPress

***WordPress*** è un CMS che permette di creare siti web in maniera piuttosto rapida. Già di base ha molte funzionalità, ma queste possono essere estese installando dei plugin.

Un aspetto importante da considerare è continuare ad aggiornare i contenuti di un sito. Questo perché a *Google* piacciono i nuovi contenuti, mentre i siti che hanno contenuti costantemente fissi tendono a scendere nelle posizioni della SERP.

*Google* non è in grado di capire il contenuto testuale di un'immagine. L'attributo `alt` del tag `img` permette di inserire delle parole che lo aiutano a capire l'argomento dell'immagine. In *WordPress* viene chiamato *testo alternativo*.

*WordPress* non ha una grande organizzazione dei file multimediali. Un plugin chiamato *FileBird* permette di creare cartelle per organizzare meglio.

### 2.1. Yoast SEO

È molto importante cercare di creare contenuti che siano ottimizzati per il SEO. Ci può venire in aiuto un plugin chiamato ***Yoast SEO***. Fornisce suggerimenti utili sia per la  leggibilità dei contenuti sia per il SEO.

La *frase chiave* è una o più parole che riassumono il contenuto della pagina. Tutti gli elementi della pagina e dello snippet devono rispecchiare in qualche modo la *frase chiave*.

I suggerimenti permettono di focalizzare l'attenzione sui problemi principali. Non è sempre facile seguirli tutti.

Tra i consigli abbiamo:

- coerenza delle parole chiave nei contenuti e nello snippet
- giusta lunghezza di titolo e descrizione
- articoli troppo lunghi non vanno bene perché difficilmente verranno letti, ma è indispensabile che contengano almeno un minimo di caratteri

Abbiamo inoltre una sezione dedicata ai social che permette di configurare il titolo e l'immagine di anteprima dell'articolo quando viene condiviso per es. su *Facebook*.

Un plugin alternativo a *Yoast SEO* si chiama *All in One SEO*. Ha funzionalità molto simili.

## 3. Immagini

Un'**immagine** è composta da tanti quadratini colorati, chiamati **pixel**. Ciascun pixel può avere un solo colore.

Gli schermi di un PC o smartphone utilizzano il modello *RGB* per generare i colori. Le stampanti utilizzano invece il modello *CMYK*.

### 3.1. Dimensione e risoluzione

La **dimensione** di un'immagine corrisponde al numero di pixel in larghezza e altezza, es. 1920 x 1080.

La **risoluzione** è la quantità di pixel inseriti in un pollice e viene espressa in **DPI** (Dots Per Inch).

Una risoluzione comune per i siti web è 72 DPI. Le immagini per la stampa necessitano di un DPI più alto, in genere tra i 150 e i 300.

### 3.2. Formato

Quando inseriamo delle immagini nelle pagine di un sito, è importante considerare il **formato** da usare. Non tutti i formati sono supportati.

Tra i formati principali abbiamo:

- **jpg** (o jpeg): funziona un po' come gli mp3, vengono rimossi dettagli generalmente non importanti in modo da risparmiare
spazio mantenendo comunque una buona qualità
- **png**: ha una qualità leggermente superiore a jpg ma occupa anche più spazio, la sua particolarità è il supporto al *canale alfa* che permette di rendere un colore trasparente
- **gif**: a differenza degli altri formati supporta le animazioni

<!--
Data: 25/06/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->
