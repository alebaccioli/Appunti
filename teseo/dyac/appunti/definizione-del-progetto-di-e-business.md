# Definizione del progetto di e-business

**Docente**: Gianni Lucà ([sito](http://atenamarketing.it/))  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Introduzione](#1-introduzione)
- [2. Nozioni di marketing](#2-nozioni-di-marketing)
  - [2.1. Pubblico caldo e freddo](#21-pubblico-caldo-e-freddo)
  - [2.2. Funnel della comunicazione](#22-funnel-della-comunicazione)
  - [2.3. Ciclo di vita del prodotto](#23-ciclo-di-vita-del-prodotto)
- [3. Business Manager](#3-business-manager)
  - [3.1. Impostazioni di Business Manager](#31-impostazioni-di-business-manager)
  - [3.2. Gestione eventi](#32-gestione-eventi)
    - [3.2.1. Pixel](#321-pixel)
  - [3.3. Gestore delle vendite](#33-gestore-delle-vendite)
  - [3.4. Gestione inserzioni](#34-gestione-inserzioni)
    - [3.4.1. Budget](#341-budget)
    - [3.4.2. Campagne](#342-campagne)
      - [3.4.2.1. Notorietà](#3421-notorietà)
      - [3.4.2.2. Considerazione](#3422-considerazione)
      - [3.4.2.3. Conversione](#3423-conversione)
    - [3.4.3. Gruppi di inserzioni](#343-gruppi-di-inserzioni)
      - [3.4.3.1. Pubblico](#3431-pubblico)
      - [3.4.3.2. Posizionamenti](#3432-posizionamenti)
    - [3.4.4. Inserzioni](#344-inserzioni)
    - [3.4.5. Normative pubblicitarie](#345-normative-pubblicitarie)
    - [3.4.6. Metriche](#346-metriche)
    - [3.4.7. Esempio di ristorante](#347-esempio-di-ristorante)
    - [3.4.8. Esempio di hotel](#348-esempio-di-hotel)

## 1. Introduzione

Una volta creata la propria attività online, è oggi indispensabile fare advertising sui social per promuoverla. Questo è dovuto al fatto che i social oggi sono saturi e senza promozione i nostri contenuti li vedrebbero in pochi.

Avere un e-commerce è un punto di partenza per la propria attività, ma poi va fatto un grande lavoro di comunicazione e di advertising. Per fare advertising serve un budget mensile e il personale adatto. Ci può pensare un'agenzia esterna o si può fare da soli se si ha il tempo per farlo.

È importante creare contenuti interessanti con grafiche adeguate. Se un'attività è rimasta chiusa per la pandemia, fare un semplice post su *Facebook* che avvisa della riapertura è banale, non basta.

Per fare marketing sul web è di grande aiuto saper fare un po' di tutto, almeno nelle funzioni base. Scrivere un testo con la giusta impostazione, creare piccole grafiche o gestire la presentazione di piccoli video.

[*Canva*](https://www.canva.com/) è uno strumento online che permette di creare in modo semplice piccole grafiche per presentazioni, storie di *Facebook* e altri documenti.

[Veronica Gentili](https://www.veronicagentili.com/) è una guru di advertising su *Facebook*. Fornisce dei [corsi](https://academy.veronicagentili.com/store/) e ha scritto un [libro](https://www.ibs.it/facebook-marketing-plan-libro-veronica-gentili/e/9788857906881?inventoryId=75594062).

## 2. Nozioni di marketing

Un **lead** è un contatto qualificato. L'utente ha interagito in qualche modo con la nostra attività (per es. si è iscritto alla newsletter) e ci ha lasciato i suoi dati personali come email e numero di telefono.

La **domanda latente** è l'interesse mostrato da un utente verso un certo argomento ma in quel momento l'utente non è interessato ad attivarsi per ricercare ulteriori informazioni.

La **domanda esplicita** è l'interesse mostrato da un utente verso un certo argomento nel momento in cui sta ricercando informazioni su un prodotto o un servizio che possono aiutarlo a soddisfare un bisogno.

Gli **acquisti** possono essere **programmati** o **d'impulso**. Il web favorisce gli acquisti d'impulso, per es. un utente che vede un prodotto di una marca famosa a basso costo può pensare di comprarlo anche senza un reale bisogno.

### 2.1. Pubblico caldo e freddo

Per **pubblico caldo** s'intende un insieme di persone che hanno già interagito con l'azienda in qualche modo, per es. hanno visto un prodotto sull'e-shop o seguono la pagina di *Facebook*.

Sono quindi persone che conoscono l'azienda e hanno mostrato interesse. Il **retargeting** è una strategia che mira a risvegliare l'interesse di queste persone mostrando loro inserzioni specifiche.

Per es. possiamo far vedere un catalogo personalizzato a quelle persone che hanno aggiunto un prodotto al carrello ma non hanno comprato, oppure fare vedere pantaloni sportivi a chi ha comprato scarpe da running.

Il **pubblico freddo** comprende invece persone che probabilmente non conoscono la nostra azienda o non hanno mai mostrato interesse.

### 2.2. Funnel della comunicazione

Il **funnel della comunicazione** è il processo attraverso il quale un potenziale cliente passa dall'essere uno sconosciuto fino al momento in cui compra un prodotto o un servizio di un'impresa.

La struttura del funnel può essere rappresentata come un imbuto dove all'estremità più larga abbiamo tante persone (clienti potenziali) ma solo alcune escono dall'estremità più stretta (clienti acquisiti).

Le varie fasi del funnel sono:

- il consumatore viene a conoscenza delle caratteristiche del brand o del prodotto, qualcuno sarà interessato qualcun altro no, l'impresa in questa fase deve creare interesse
- se l'interesse cresce, l'offerta verrà presa in considerazione tra le alternative di scelta, l'impresa deve creare il desiderio
- il consumatore decide di effettuare l'acquisto, l'impresa deve creare l'azione
- nella fase di post-acquisto l'impresa continua a comunicare con il consumatore per puntare alla sua fedeltà

La **customer journey** ripercorre le fasi del funnel della comunicazione evidenziando i punti di contatto tra consumatore e impresa.

La newsletter viene talvolta considerata come uno strumento poco efficace, ma se inviata al giusto target può essere importante.

### 2.3. Ciclo di vita del prodotto

Ogni prodotto ha un **ciclo di vita** sviluppato in quattro fasi:

- **introduzione**:
  - il prodotto non lo conosce nessuno e le vendite sono di conseguenza basse
  - tramite *Facebook* facciamo conoscere il suo valore
  - obiettivi: notorietà del brand e copertura
- **sviluppo**:
  - il prodotto comincia ad essere conosciuto e le vendite aumentano
  - tramite *Facebook* aumentiamo la considerazione di scelta
  - obiettivi: es. traffico sul sito web, massimizzazione dei messaggi ricevuti su *WhatsApp*
- **maturità**:
  - tutti conoscono il prodotto e le vendite sono massime
  - su *Facebook* facciamo una comunicazione di supporto alle vendite
  - obiettivi: conversioni in clienti
- **declino**:
  - il prodotto attira meno e le vendite sono in calo
  - o si lascia morire o si fa una rivitalizzazione

## 3. Business Manager

Il ***Business Manager*** (*BM*) è uno strumento di *Facebook* (*FB*) che permette di gestire l'attività di marketing in tutto il mondo di *FB* e dei prodotti collegati come *Instagram* (*IG*).

Può essere visto come un grande contenitore all'interno del quale possiamo trovare tra l'altro persone, pagine di *FB*, account *IG*, account pubblicitari, inserzioni, cataloghi di prodotti e strumenti di analisi.

Ciascuna azienda deve avere il proprio *BM*, possono poi esserci collaborazioni tra i vari *BM*. Come consulenti di marketing è consigliabile avere il proprio *BM*, anche se è possibile fare collaborazioni anche senza.

*Facebook Business Suite* è la variante per smartphone del *BM* per desktop.

### 3.1. Impostazioni di Business Manager

Nella sezione ***Impostazioni di Business Manager*** possiamo gestire tra le altre cose le persone, le pagine *FB*, gli account *IG* e gli account pubblicitari.

Prima di tutto si crea il *BM* della persona che gestirà i contenuti dell'azienda. È necessario che il *BM* di un'azienda abbia almeno una pagina principale di proprietà.

Possono poi essere aggiunte nuove persone come collaboratori. Per ciascuna di esse si può definire il ruolo (es. amministratore, dipendente) e i permessi (es. pubblicare contenuti, creare inserzioni).

È consigliabile avere almeno due persone nel *BM*, perché se *FB* decidesse per qualche motivo di bloccarne una quantomeno c'è l'altra.

Si può collegare il *BM* alle pagine *FB* dell'attività, all'eventuale account *IG* e all'account pubblicitario. Anche qua possiamo definire i ruoli e i permessi delle persone per ciascuna risorsa.

### 3.2. Gestione eventi

La sezione ***Gestione eventi*** permette di gestire le *Origini dei dati*, cioè le fonti d'interazione degli utenti con la nostra attività.

Aldilà del mondo di *FB*, le persone interagiscono con un'azienda in vari modi, per es. un sito web, un'app, un negozio offline. Possiamo utilizzare queste informazioni per creare un pubblico preferenziale per le nostre campagne pubblicitarie.

#### 3.2.1. Pixel

Possiamo usare il ***pixel*** di *FB* per tracciare i comportamenti di un utente all'interno del sito web aziendale. Si tratta di una stringa di codice che registra le azioni dell'utente, per es. se gli interessano delle scarpe, quale modello, se le ha messe nel carrello, se le ha poi comprate.

Prima si crea il *pixel* e lo si associa ad un account pubblicitario, poi si inseriscono i codici del *pixel* all'interno delle pagine del sito.

Tra i codici più utilizzati abbiamo:

- **PageView**: l'utente sta visualizzando una pagina del sito
- **ViewContent**: sta ora guardando un prodotto
- **AddToCart**: ha aggiunto il prodotto al carrello
- **Purchase**: ha comprato il prodotto

*Facebook Pixel Helper* è l'estensione ufficiale di *FB* per il browser *Chrome*. Mostra se un *pixel* di *FB* è installato su un sito e quale codice è stato usato.

In *Gestione eventi* vediamo tutta l'attività del *pixel*, es. quante pagine visitate, quanti acquisti fatti, quante iscrizioni alla newsletter.

Recentemente la *Apple* ha posto delle limitazioni a questa pratica di tracciamento, rendendo il *pixel* praticamente inefficace per questi sistemi.

### 3.3. Gestore delle vendite

La sezione ***Gestore delle vendite*** permette di collegare il catalogo di un e-shop al proprio *BM* e di gestirlo tramite *Catalogo*.

Attualmente solo negli Stati Uniti è possibile vendere i prodotti direttamente da *FB* o *IG* senza la necessità di un e-commerce esterno. La tendenza sembra favorire la piattaforma di *IG*.

Possiamo esportare il catalogo tramite le opzioni del nostro e-shop oppure usando il *pixel*.

### 3.4. Gestione inserzioni

*FB* ha uno strumento base per promuovere un post. È uno strumento semplice e richiede poco budget, può andar bene in alcuni casi ma molti aspetti non possono essere personalizzati.

Spesso serve un'inserzione più professionale. Tramite il *BM* possiamo accedere a ***Gestione inserzioni***, lo strumento che ci consente di gestire le campagne pubblicitarie.

La **campagna** definisce l'obiettivo della pubblicità. All'interno abbiamo i **gruppi di inserzioni** che permettono di definire tra le altre cose il pubblico e il posizionamento. All'interno di questi abbiamo le **inserzioni** vere e proprie, cioè le parti creative rappresentate da immagini, video, testi, link.

Il budget lo possiamo definire a livello di campagna o di gruppo di inserzioni.

#### 3.4.1. Budget

Le campagne pubblicitarie ovviamente non sono gratis, è richiesto un **budget**. Ogni volta che un utente visualizza un'inserzione viene scalato un po' del nostro budget.

Possiamo definire il budget a livello di campagna oppure a livello di singolo gruppo di inserzioni.

Se lo definiamo **a livello di campagna** *FB* gestisce automaticamente il budget in relazione ai gruppi di inserzioni che lui ritiene di maggior successo.

Per es. secondo *FB* il gruppo A fornisce prestazioni più soddisfacenti rispetto al gruppo B, quindi usa più budget per il gruppo A e di conseguenza il gruppo B girerà di meno.

Se invece definiamo il budget **a livello di gruppo di inserzioni** verrà usato solo per quel gruppo.

Es. abbiamo 40 € di budget e due gruppi di inserzioni. Se lo definiamo in campagna, *FB* lo gestirà automaticamente magari spendendolo principalmente per il gruppo A.

Se invece mettiamo 20 € in ciascun gruppo, *FB* li userà indipendentemente dalla resa degli altri gruppi.

Il budget può essere definito come **totale** o **giornaliero**. Il primo rappresenta la spesa massima che non vogliamo superare, mentre il secondo rappresenta la spesa media giornaliera (in alcuni giorni si spenderà di più, in altri di meno).

Il budget minimo dipende da quanto è vasto il pubblico. Più budget mettiamo più persone raggiungeremo.

Si definisce poi la **programmazione**, cioè la durata della campagna (es. per una settimana).

#### 3.4.2. Campagne

Quando creiamo una **campagna**, il *BM* ci propone di scegliere un obiettivo. L'**obiettivo** corrisponde all'azione che si desidera che le persone eseguano quando vedono le inserzioni, per es. visualizzare il sito web.

Gli obiettivi sono raggruppati in diverse categorie: notorietà, considerazione, conversione.

Queste categorie rappresentano le fasi del funnel della comunicazione. Nella prima fase aumentiamo la notorietà del brand informando e creando interesse. Poi puntiamo sulle persone interessate per creare una considerazione nelle alternative di scelta. Infine creiamo un'azione per cercare di raggiungere la conversione degli utenti in clienti.

Per es. per un sito web abbiamo traffico e conversioni come obiettivi principali.

##### 3.4.2.1. Notorietà

Questa categoria si usa per informare e far conoscere il brand. Se si apre un ristorante di sushi non si può mandare il messaggio "Prenota" come prima cosa. Piuttosto bisogna far conoscere l'offerta, i piatti, i servizi, i prezzi.

Di solito si usa l'obiettivo **copertura** che permette di far vedere l'inserzione almeno una volta a più persone possibili.

##### 3.4.2.2. Considerazione

Si usa per aiutare il consumatore a considerare l'offerta proposta tra le alternative di scelta.

L'obiettivo **traffico** si usa per invitarlo a visitare per es. un sito che mostra il menù e gli altri servizi offerti. Non è un'azione di acquisto ma permette di aumentare la considerazione.

**Interazione** permette di migliorare le interazioni con i post, per es. aumentare i "Mi piace", i commenti, le condivisioni. Una volta aveva senso cercare di aumentare i "Mi piace", ma oggi questo lo si fa proponendo contenuti interessanti.

**Installazioni dell'app** permette di promuovere la nostra app alle persone.

**Visualizzazioni del video** permette di aumentare il numero di visualizzazioni di un video per es. su *FB*. In questo caso vogliamo le visualizzazioni, se volessimo le condivisioni sarebbe meglio l'obiettivo interazione.

È importante mettere il messaggio di marketing entro 7-8 secondi dall'inizio del video. Bisogna considerare che spesso l'utente guarderà il nostro video mentre si sta facendo i fatti suoi su *FB*, quindi in pochissimi secondi dobbiamo catturare l'attenzione.

Altro fattore da considerare è che molte persone guardano i video in muto, quindi il messaggio di marketing va messo testualmente nel video.

**Generazione di contatti** (o lead ads) permette di raccogliere i dati dell'utente tramite un modulo precompilato, es. "Lasciaci la tua email per avere maggiori informazioni".

Volendo potremmo mettere il modulo sul nostro sito e dirigere gli utenti *FB* lì. Se vogliamo far iscrivere l'utente alla newsletter non va bene se mettiamo il modulo in fondo alla pagina, il visitatore non ci arriverà. Inoltre è bene fornire una sorta di "regalo" come uno sconto sul primo acquisto.

La differenza tra i due metodi è che su *FB* il modulo è già precompilato con i dati che ha già dell'utente, con pochi click si completa l'azione. Invece nella landing page i dati devono essere inseriti a mano.

Come rovescio della medaglia abbiamo che i dati raccolti tramite *FB* sono più "sporchi", l'azione è talmente facile che qualche persona si può iscrivere quasi per sbaglio o senza un reale interesse. Mentre sul sito si ha la sicurezza dell'intenzione dell'utente, visto che deve scriverli a mano.

**Messaggi** è un obiettivo disponibile da non molto tempo, permette di migliorare la comunicazione con l'utente tramite messaggi su *Messenger* o *Instagram Direct*.

##### 3.4.2.3. Conversione

In questo caso si incoraggiano le persone interessate ad effettuare un acquisto.

L'obiettivo **conversioni** mostra un'azione che invita l'utente per es. a comprare un prodotto sul sito. L'obiettivo traffico porta sul sito molte più persone ma ha lo scopo di informare, mentre conversioni si usa quando il sito è più conosciuto e si vogliono raggiungere quelle persone interessate.

**Vendita dei prodotti del catalogo** mostra i prodotti del catalogo del nostro e-commerce per generare più vendite.

Si usa principalmente per fare retargeting sulle persone che per es. hanno aggiunto prodotti al carrello ma non hanno comprato. Si può fare anche su un pubblico nuovo, ma in generale punta al pubblico caldo.

Questa inserzione è dinamica perché i prodotti visualizzati nell'inserzione variano da utente a utente, es. cinque utenti diversi visualizzano cinque prodotti diversi.

**Traffico nel punto vendita** permette di fare promozione a un negozio fisico. È un po' più difficile tracciare le persone fisiche rispetto all'online, ma si può fare.

#### 3.4.3. Gruppi di inserzioni

I **gruppi di inserzioni** permettono di raggruppare le inserzioni per tipologia di pubblico e di posizionamento.

##### 3.4.3.1. Pubblico

Prima di pensare all'inserzione vera e propria, è importante pensare a quale **pubblico** verrà rivolta, cioè al target.

Il *BM* permette di creare diversi tipi di pubblico:

- **profilato** (pubblico salvato):
  - è un tipo di pubblico freddo, molto probabilmente non ci conoscono
  - creiamo un profilo in base ad aspetti demografici o a degli interessi senza sapere molto del loro interesse verso di noi
  - come prima inserzione si manda un messaggio che ci fa conoscere
- **personalizzato**:
  - è un pubblico caldo che ha già interagito con noi
  - si seleziona l'origine dell'interazione, es. *pixel* del sito web, elenco di clienti della propria attività (es. nome, email, cellulare), chi segue una nostra pagina o chi ha visto un nostro video
- **simile**:
  - è un pubblico nuovo che comprende persone simili a quelle di un pubblico importante per noi
  - es. creiamo un pubblico in Svizzera simile a quello italiano che ha visitato il nostro sito web

Per es. abbiamo già un pubblico profilato di persone italiane che amano il tennis. Qualcuno ha già interagito con noi in qualche modo.

Per raggiungere un pubblico svizzero potremmo creare un nuovo pubblico profilato di persone svizzere che amano il tennis. Si può fare, ma sarebbe un pubblico freddo.

Si può invece creare un pubblico svizzero simile a quello italiano che ha interagito con noi. In questo caso la base di partenza è un pubblico caldo, quindi i risultati potrebbero essere più soddisfacenti.

Il *BM* ci dice numericamente a quanto corrisponde il pubblico **potenziale**. Si tratta di una stima delle dimensioni del pubblico idoneo a vedere l'inserzione.

Se la freccia che definisce il pubblico è sul verde allora siamo nell'intervallo giusto, né troppo ampio né troppo specifico.

##### 3.4.3.2. Posizionamenti

I **posizionamenti** sono i luoghi dove verranno mostrate le inserzioni, per es *FB*, *IG*, *Messenger*. *Audience Network* riguarda tutti i canali esterni collegati a *FB*.

Se scegliamo **posizionamenti automatici**, *FB* mostrerà le inserzioni nei canali che ritiene più opportuni, potenzialmente in tutti i canali interni o esterni che può raggiungere.

Se scegliamo **posizionamenti manuali** possiamo selezionare i canali che vogliamo, andando ad escludere i posti che riteniamo non siano efficaci per la campagna. Per es. la colonna destra di *FB* è generalmente pensata per il retargeting.

In caso di posizionamento di traffico al sito è meglio lasciarlo gestire a *FB*. In quel caso ottimizzerà le creatività in base a quello che ritiene più efficace.

#### 3.4.4. Inserzioni

Le **inserzioni** rappresentano le creatività che verranno visualizzate dall'utente. Devono essere collegate a una pagina di *FB* o a un account di *IG*.

Possiamo scegliere tra diversi formati:

- un'immagine o un video singolo, oppure più immagini in slideshow
- un **carosello**:
  - permette di scorrere tra più immagini o video
  - si può aggiungere un titolo, una descrizione e un link specifico per ciascuna immagine del carosello
  - *FB* può ottimizzare le schede del carosello mostrando prima quelle più performanti (cioè quelle più cliccate)
- una **raccolta**: permette di raggruppare foto e video in modo da fornire un'esperienza più interattiva

La **call to action** è l'azione, associata al pulsante della creatività, che vogliamo che l'utente esegua. Per es. "Iscriviti", "Acquista ora".

#### 3.4.5. Normative pubblicitarie

Una volta completata l'inserzione, questa deve essere infine controllata dal team di *FB* per verificare che rispetti le [**normative pubblicitarie**](https://www.facebook.com/policies/ads).

Quando mostriamo un'inserzione che rimanda a una landing page, il contenuto dell'una e dell'altra devono essere coerenti tra loro. Non si può usare un'inserzione come uno specchietto per allodole che rimanda a una pagina dai contenuti completamente differenti.

Non possono essere pubblicizzati vari tipi di prodotti, tra cui tabacco, droghe, armi. Alcuni prodotti sono ammessi se rispettano le regole locali, come alcol e gioco d'azzardo.

Le inserzioni non possono avere contenuti sensazionalistici allo scopo di attirare l'attenzione tramite per es. immagini shock. Non possono essere usate immagini "prima e dopo" per mostrare gli effetti per es. di un prodotto dimagrante.

Temi politici controversi e pratiche fraudolente non sono ammessi.

Non si può menzionare *FB* o *IG* nel testo dell'inserzione, né modificare i loghi ufficiali.

#### 3.4.6. Metriche

Le **metriche** ci mostrano come sta procedendo la nostra campagna e quali risultati abbiamo ottenuto in relazione agli investimenti fatti.

Possiamo vedere le metriche dell'intera campagna o analizzare i singoli gruppi di inserzioni per capire le differenze di rendimento di ciascuno di essi.

Per una campagna con obiettivo traffico le principali metriche da considerare sono:

- **impression**: il numero di volte in cui le inserzioni sono state visualizzate
- **copertura**: il numero di persone che hanno visto l'inserzione almeno una volta
- **frequenza**: è il rapporto tra impression e copertura, indica il numero medio di volte in cui ogni persona ha visto l'inserzione
- **click**: il numero totale di click sull'inserzione
- **CPC**: il costo medio per click
- **CTR**: la percentuale di volte in cui le persone hanno visto l'inserzione e hanno fatto click
- **CPM**: il costo medio di 1000 impression

In caso di un brand nuovo o di un obiettivo traffico una frequenza di es. 2.44 è giusta, se esageriamo c'è il rischio che l'inserzione venga considerata come spam.

Mentre in caso di retargeting possiamo spingere la frequenza un po' di più per invitare all'acquisto un piccolo gruppo di persone, magari investendo un budget più basso.

Se avessimo un catalogo di prodotti, una metrica importante da considerare è il **ROAS** (Return On Advertising Spend), cioè i ricavi sugli acquisti generati da una campagna pubblicitaria meno il costo della pubblicità. Un ROAS già buono ha un valore vicino a 3.

I risultati di vecchie campagne rappresentano uno storico importante per calcolare gli investimenti di campagne future.

#### 3.4.7. Esempio di ristorante

Abbiamo un'attività di ristorazione che si occupa in particolar modo di pranzi per matrimoni, comunioni e battesimi. Vogliamo creare un post e sponsorizzarlo alle persone in target.

Definiamo innanzitutto il target. Possiamo creare un pubblico di coppie di giovani interessate al matrimonio oppure di genitori con figli che devono fare la comunione.

Nel *BM* definiamo il pubblico corrispondente:

- luoghi: Aulla e dintorni, La Spezia, Massa, Carrara, a seconda del budget a disposizione possiamo essere più o meno precisi
- età: dai 18 in su
- dati demografici: genitori con figli
- interessi: prima comunione, matrimonio

Probabilmente sarebbe meglio definire due target, uno per i genitori e l'altro per le coppie interessate al matrimonio. Ma con un budget ridotto in questo caso li accorpiamo.

Ora dobbiamo sponsorizzare il post creando una campagna pubblicitaria. Definiamo quindi l'obiettivo, nel nostro esempio interazione.

Creiamo un gruppo di inserzioni con il pubblico scelto, un budget di 20 € e la durata di una settimana. Andiamo a definire poi il posizionamento.

Creiamo l'inserzione, in questo caso composta da una serie di foto e una breve descrizione.

#### 3.4.8. Esempio di hotel

Abbiamo un hotel, l'obiettivo è portare traffico sul sito web in vista della riapertura di stagione. Non ha ancora il *pixel*.

Sta già facendo una sponsorizzazione tramite *Google Ads* per creare traffico. Questo strumento è importante, ma non esclude di investire su sponsorizzazioni tramite *FB*.

Definiamo una campagna e tre gruppi di inserzioni per tre pubblici diversi (Nord Italia, Svizzera, Germania). L'inserzione di ciascun gruppo è un carosello nella relativa lingua.

L'obiettivo della campagna è traffico. Conversioni avrebbe senso nel caso di un e-shop, qua invece il pubblico è più freddo.

In questo caso definiamo il budget a livello di gruppi di inserzioni. Certi pubblici possono richiedere un budget diverso per attirare lo stesso pubblico, per es. Germania può richiedere più budget di Nord Italia. Lo vediamo dalle metriche.

<!--
Data: 10/05/2021
Nome file: ok
-->

<!--
Data: 25/05/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->
