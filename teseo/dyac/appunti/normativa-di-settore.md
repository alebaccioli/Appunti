# Normativa di settore

**Docente**: Liv Bandoni  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Diritto d'autore](#1-diritto-dautore)
  - [1.1. Copyright](#11-copyright)
  - [1.2. Diritti morali e patrimoniali](#12-diritti-morali-e-patrimoniali)
  - [1.3. Internet](#13-internet)
- [2. Diritto di proprietà industriale](#2-diritto-di-proprietà-industriale)
  - [2.1. Marchio](#21-marchio)
    - [2.1.1. Caratteristiche](#211-caratteristiche)
    - [2.1.2. Registrazione](#212-registrazione)
    - [2.1.3. Banche dati](#213-banche-dati)

## 1. Diritto d'autore

Il **diritto d'autore** è un insieme di leggi che riconoscono diritti a chiunque crei un'opera originale, cioè un qualcosa che non è mai stato creato in precedenza.

Il diritto d'autore nasce nello stesso momento in cui viene creata l'opera. Le fonti che lo definiscono sono il codice civile negli articoli da [2575](https://www.brocardi.it/codice-civile/libro-quinto/titolo-ix/capo-i/art2575.html) a [2583](https://www.brocardi.it/codice-civile/libro-quinto/titolo-ix/capo-i/art2583.html) e la [legge sul diritto d'autore](https://www.brocardi.it/legge-diritto-autore/).

Le opere d'ingegno coperte dal diritto d'autore riguardano vari settori come musica, letteratura, cinematografia fino ad arrivare al software.

Spesso è difficile capire se un'opera è originale oppure dimostrarne la paternità. Per es. un fotografo fa una foto ad un castello. Dovrebbe poi essere in grado di dimostrare che quella foto, con quel filtro e a quell'ora è una sua creazione.

Alcuni autori mettono nelle foto un testo con il proprio nome e la data, in modo da rendere più facile il collegamento tra creazione e autore.

### 1.1. Copyright

Spesso nei siti viene menzionato il **copyright** (simbolo **©**). Questo concetto è in realtà più ristretto del diritto d'autore e fa parte del diritto anglosassone. È la tutela di riproduzione dell'opera, concessa esclusivamente al solo creatore. Il diritto d'autore comprende questo ma anche molti altri aspetti.

È comunque consigliabile metterlo nei siti web perché sono  internazionali e il suo simbolo è riconosciuto universalmente. Prima era obbligatorio registrare il copyright in una banca dati per far in modo che fosse valido, adesso nasce assieme alla creazione dell'opera come nel diritto d'autore.

### 1.2. Diritti morali e patrimoniali

Il diritto d'autore è:

- **morale**: l'autore ha la paternità dell'opera, può modificarla, può ritirarla dal mercato
- **patrimoniale**: l'autore può sfruttare economicamente l'opera, dopo 70 anni dalla sua morte diventa di dominio pubblico

La registrazione dell'opera in banche dati (per es. *SIAE*) non è obbligatoria ma può comunque essere fatta per farsi tutelare in maniera professionale.

Per es. per riprodurre canzoni ad un pubblico deve essere chiesta l'autorizzazione dietro un compenso. La *SIAE* autorizza e riceve il compenso che poi ridistribuisce agli artisti ed editori.

### 1.3. Internet

Tutto ciò che si trova in rete è generalmente protetto da diritti d'autore. Alcune risorse però sono offerte gratuitamente tramite particolari licenze. La **licenza** è un contratto che consente di sfruttare l'opera per un determinato tempo e per un certo fine.

Per es. un fotografo offre sotto licenza le proprie foto a un sito di immagini. Questo sito poi offre le foto in licenza agli utenti interessati che possono usarle per i propri scopi, es. rivista, sito web.

Non si può prendere foto o testi qualsiasi senza chiedersi se l'utilizzo è consentito senza restrizioni. Altrimenti commettiamo un illecito chiamato **pirateria online**, che consiste nella diffusione di opere protette senza averne diritto.

Il pirata attivo è colui che gestisce la piattaforma di scambio (es. *eMule*, *Napster*) e chi carica le opere protette, le sanzioni possono essere anche penali oltre alla confisca dei materiali. Il pirata passivo è chi si limita ad usufruire illecitamente l'opera, le sanzioni sono di tipo amministrativo.

In Italia di queste cose si occupa la Polizia Postale, la Finanza e la Polizia Giudiziaria.

Alcune eccezioni possono esserci in caso di scopo informativo e divulgativo (es. scuola).

Molti siti tentano di cavarsela mostrando un disclaimer, cioè una formuletta in cui viene scritto per es. il nome del proprietario delle risorse utilizzate senza licenza. Dal punto di vista legale non sono molto efficaci, serve comunque un'autorizzazione.

## 2. Diritto di proprietà industriale

Il **diritto di proprietà industriale** riguarda aspetti come marchi e altri segni distintivi, denominazioni di origine, disegni e modelli, invenzioni.

Anche in questo caso non è obbligatorio brevettare o registrare l'opera, ma permette di dimostrare la paternità dell'opera e la data di creazione in maniera più semplice.

<!--
Data: 13/06/2021
Nome file: ok
-->

<!--
Data: 13/06/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->

### 2.1. Marchio

Il **marchio** è un *segno* che serve per distinguere prodotti e servizi di un'impresa da quelli di qualsiasi altra.

Il marchio può essere registrato o meno. Il marchio **registrato** (simbolo **®**) ha una tutela rafforzata dal deposito e da una data certa.

Il marchio **di fatto** è un marchio non registrato, non può quindi essere utilizzato il simbolo ®. Per tutelarsi deve essere un marchio noto e il proprietario deve dimostrare di averlo già usato prima di altri.

Alcuni marchi molto vecchi come *Coca-Cola* e *Ford* non vennero registrati all'inizio, ma la loro notorietà li ha fatti diventare marchi di fatto ed è impensabile adesso produrre proprie macchine con marchio *Ford*.

La proprietà del marchio può essere ceduta ad altri oppure può essere data in licenza. In quest'ultimo caso il licenziatario paga le royalties per l'utilizzo, es. merchandising di prodotti di un gruppo musicale. Utilizzare un marchio registrato senza averne diritto può portare a un **reato di contraffazione**.

Il marchio segue specifici regolamenti a livello nazionale, europeo e internazionale. In quest'ultimo caso i regolamenti sono gestiti da accordi tra i vari stati principali. Se un marchio viene registrato in Italia la sua tutela finisce tra i confini nazionali.

#### 2.1.1. Caratteristiche

Il marchio può essere:

- una scritta, es. *Lenovo*
- un disegno, es. un'aquila
- delle cifre, es. il *46* di *Valentino Rossi*
- un colore, es. *rosso Ferrari*
- un nome di persona, es. *Giorgio Armani*
- una forma, es. bottiglia in vetro di *Coca-Cola*
- un suono, es. il suono di avvio di *Windows*

Per essere tutelato, un marchio deve avere i seguenti requisiti:

- essere originale
- avere un carattere veritiero, cioè non deve usare segni che ingannano il consumatore
- essere lecito, quindi niente segni vietati come la svastica

A seconda del segno usato, un marchio può essere:

- **denominativo**: è costituito solo da parole senza grafica, es. *Giorgio Armani* (anche se poi lui ha depositato anche il simbolo con l'aquila)
- **figurativo**: solo il logo grafico, es. mela di *Apple*
- **complesso**: combinazione di immagini e parole

A seconda della proprietà, un marchio può essere:

- **individuale**: proprietà di un singolo soggetto che lo usufruisce secondo proprie esigenze
- **collettivo**: proprietà della comunità (in particolar modo di certi enti pubblici), svolge una funzione di garanzia per i consumatori, es. *Pura Lana Vergine*, *Grana Padano*

A seconda della robustezza, un marchio può essere:

- **forte**: ha un carattere distintivo originale e si differenzia dagli altri
- **debole**: fa fatica a distinguersi per logo o denominazione, si confonde facilmente

Un marchio debole, es. *Divani&Divani* utilizza la comune parola divani come segno, può diventare forte grazie a una pressante campagna pubblicitaria o ad altri fattori.

Viceversa, un marchio forte, es. *Scotch* e *Thermos* sono marchi di per sé distinguibili, può diventare debole a causa di un utilizzo talmente ampio che lo fa diventare comune. Il nastro adesivo è infatti comunemente chiamato scotch.

#### 2.1.2. Registrazione

La **registrazione** in Italia può essere chiesta all'*Ufficio Italiano Brevetti e Marchi* oppure a una qualsiasi *Camera di Commercio*. La registrazione in Europa va chiesta a *EUIPO*, mentre nel resto del mondo va chiesta a *WIPO*.

La registrazione segue un certo iter. Non può ancora essere usato il simbolo ®, ma in attesa della fine della registrazione può essere usato il simbolo **™**.

In fase di deposito è necessario indicare la **categoria merceologica** di competenza. Si possono fare più registrazioni per più categorie, ma già solo in Italia sono 45 secondo la [*Classificazione di Nizza*](https://uibm.mise.gov.it/index.php/it/marchi/caratterisctiche-del-marchio/classificazione-internazionale-dei-prodotti-e-dei-servizi-classificazione-di-nizza).

Può quindi succedere che un marchio venga registrato all'impresa A per il settore X e lo stesso marchio venga registrato dall'impresa B per il settore Y. Questo però vale solo se il marchio non ha grande notorietà.

L'ufficio di competenza non fa controlli preliminari sul marchio, per es. verificare se già ne esiste uno simile, ma si limita a pubblicare la richiesta di registrazione su un bollettino.

Da questo momento parte un **periodo di opposizione** di 90 giorni, durante il quale un'altra impresa può opporsi alla sua registrazione. La richiesta di opposizione dovrà poi essere respinta o accolta.

Concluso questo periodo vengono fatti dei controlli sulla liceità e infine viene registrato. Solo allora può essere usato il simbolo ®.

Considerata la durata di questo iter, prima di iniziare è consigliabile fare controlli accurati oppure chiedere il parere di un esperto, altrimenti si rischia che dopo mesi di valutazione la richiesta possa essere respinta.

La registrazione vale per 10 anni, scaduti i quali può essere rinnovata per altri 10 anni e cosi via.

#### 2.1.3. Banche dati

Prima di procedere alla registrazione di un marchio, è bene controllare se questo o uno simile non sia già esistente.

Esistono delle **banche dati** ufficiali messe a disposizione per questo scopo, grazie alle quali è possibile scoprire dettagli sui marchi già registrati come tipo di marchio, settore merceologico e se la registrazione è scaduta o meno. Alcune permettono anche di cercare un'immagine.

La lista comprende:

- [*TMview*](https://www.tmdn.org/tmview/#/tmview): di *EUIPN*
- [*ASEAN TMview*](www.asean-tmview.org/): è focalizzato sull'area asiatica
- [*eSearch plus*](https://euipo.europa.eu/eSearch/): di *EUIPO*
- [*Madrid Monitor*](https://www.wipo.int/madrid/monitor/): di *WIPO* e in precedenza conosciuto come *ROMARIN*
- [*UIBM*](https://www.uibm.gov.it/bancadati/): dell'*Ufficio Italiano Brevetti e Marchi*

<!--
Data: 20/06/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->
