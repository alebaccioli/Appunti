# Sviluppo dell'applicazione per l'e-business

**Docente**: Alberto Cocchi ([email](mailto:a.cocchi@gammadv.it))  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. E-commerce](#1-e-commerce)
  - [1.1. E-shop](#11-e-shop)
  - [1.2. Drop shipping](#12-drop-shipping)
  - [1.3. Marketplace](#13-marketplace)
- [2. Organizzazione interna](#2-organizzazione-interna)
  - [2.1. Budget](#21-budget)
  - [2.2. Personale](#22-personale)
  - [2.3. Logistica](#23-logistica)
  - [2.4. Spedizioni](#24-spedizioni)
- [3. Gestione dell'utente](#3-gestione-dellutente)
  - [3.1. Assistenza](#31-assistenza)
  - [3.2. Ricerche](#32-ricerche)
  - [3.3. Assortimento](#33-assortimento)
  - [3.4. Sistemi di pagamento](#34-sistemi-di-pagamento)
- [4. Web marketing](#4-web-marketing)
  - [4.1. Canali di traffico](#41-canali-di-traffico)
  - [4.2. Privacy policy](#42-privacy-policy)
- [5. Tecnologia](#5-tecnologia)
  - [5.1. Portata degli utenti](#51-portata-degli-utenti)
  - [5.2. Hosting](#52-hosting)
  - [5.3. Piattaforme](#53-piattaforme)
    - [5.3.1. Open source](#531-open-source)
    - [5.3.2. A pagamento](#532-a-pagamento)
    - [5.3.3. Custom](#533-custom)
    - [5.3.4. SaaS](#534-saas)
- [6. PrestaShop](#6-prestashop)
  - [6.1. Installazione](#61-installazione)
  - [6.2. Aspetto](#62-aspetto)
  - [6.3. Ordini](#63-ordini)
  - [6.4. Catalogo](#64-catalogo)
    - [6.4.1. Prodotti](#641-prodotti)
      - [6.4.1.1. Impostazioni di base](#6411-impostazioni-di-base)
      - [6.4.1.2. Combinazioni](#6412-combinazioni)
      - [6.4.1.3. Prezzi](#6413-prezzi)
      - [6.4.1.4. Opzioni](#6414-opzioni)
    - [6.4.2. Categorie](#642-categorie)
    - [6.4.3. Attributi e Funzionalità](#643-attributi-e-funzionalità)
    - [6.4.4. Buoni sconto](#644-buoni-sconto)
      - [6.4.4.1. Regole Carrello](#6441-regole-carrello)
      - [6.4.4.2. Regole Catalogo Prezzi](#6442-regole-catalogo-prezzi)
    - [6.4.5. Stocks](#645-stocks)
  - [6.5. Clienti](#65-clienti)
  - [6.6. Moduli](#66-moduli)
  - [6.7. Design](#67-design)
    - [6.7.1. Tema & Logo](#671-tema--logo)
- [7. User experience](#7-user-experience)
  - [7.1. Processo di UX design](#71-processo-di-ux-design)
  - [7.2. Linee guida](#72-linee-guida)
    - [7.2.1. Identità](#721-identità)
    - [7.2.2. Homepage](#722-homepage)
    - [7.2.3. Navigazione](#723-navigazione)
    - [7.2.4. Ricerca](#724-ricerca)
    - [7.2.5. Scrittura](#725-scrittura)
    - [7.2.6. Lettura](#726-lettura)
    - [7.2.7. Grafica](#727-grafica)
    - [7.2.8. Compiti](#728-compiti)
    - [7.2.9. Tecnica](#729-tecnica)
    - [7.2.10. E-commerce](#7210-e-commerce)

## 1. E-commerce

Aprire un **e-commerce** è come aprire un negozio fisico, è necessario avere un piano e delle strategie adeguate.

La presentazione di un e-commerce può essere immaginata come la parte emersa di un iceberg. La parte più grande che non vediamo equivale al sistema di gestione e alle strategie che stanno dietro al sito di e-commerce.

La pandemia ha reso importanti tanti servizi che prima venivano considerati come accessori.

### 1.1. E-shop

L'**e-shop** è il posto dove un venditore offre prodotti a più consumatori.

Per iniziare serve ovviamente un prodotto o un servizio (es. consulenze) da vendere, bisogna aver chiaro cosa offrire.

Serve avere degli acquirenti ai quali vendere e bisogna conoscerli. È importante creare dei profili di acquirenti-tipo, ossia le *buyer personas*.

Dobbiamo considerare se il nostro prodotto interessa all'estero, se possiamo gestire le vendite per quel  mercato e studiare le sue leggi. Bisogna poi scegliere le lingue e le valute in base alla clientela che vogliamo raggiungere.

### 1.2. Drop shipping

Per **drop shipping** s'intende un tipo di e-commerce che non dispone materialmente dei prodotti, ma piuttosto si occupa di trasferire la vendita al fornitore che spedirà il prodotto direttamente all'utente.

Il vantaggio di questo tipo di vendita è che abbiamo già tutto pronto, non ci dobbiamo occupare di gestire il magazzino e le spedizioni e a noi rimane solo da gestire l'e-commerce. Lo svantaggio è che non saremo i soli a fare questo tipo di attività, quindi i margini unitari sul prodotto non sono molto alti.

*Amazon* vende prodotti propri ma fa anche drop shipping. Possiamo passare il nostro catalogo di prodotti ad *Amazon* e quando questo riceve un ordine lo gira a noi.

### 1.3. Marketplace

Il **marketplace** è un posto dove più venditori offrono i loro prodotti. Può essere visto come una sorta di centro commerciale rispetto al singolo negozio collegabile a un e-shop.

*eBay* e *Amazon* sono degli esempi ma ce ne sono molti altri, anche *Facebook* ha un proprio marketplace.

Per poter vendere in queste piattaforme sono richiesti dei compensi, es. *Amazon* chiede all'incirca il 14% per la categoria abbigliamento.

*Amazon* può anche comportarsi come competitor. Per esempio osserva quali prodotti sono richiesti di più e compra l'azienda che li produce oppure crea in proprio prodotti simili e li marchia come *AmazonBasics*.

## 2. Organizzazione interna

Gestire un e-shop richiede risorse e tanto tempo, è bene programmare le varie fasi in modo accurato, es. cataloghi, prezzi, test sulla piattaforma.

Il sito [*ecommerceCANVAS*](http://www.ecommercecanvas.it/) permette di scaricare un foglio che ci aiuta nella valutazione di tutti gli aspetti necessari per la creazione del nostro e-shop.

### 2.1. Budget

Serve un budget per coprire tutti i processi richiesti per l'apertura e la gestione.

Come regola generale il 30% viene riservato per costruire e gestire l'e-commerce, il restante 70% viene investito in customer care e attività di marketing tra le altre cose.

Questo rapporto è importante per far crescere la nostra attività.

### 2.2. Personale

Dobbiamo avere il personale idoneo a gestire le vendite, il magazzino e le spedizioni. Sembra banale ma richiede una certa organizzazione perché tutto funzioni in maniera armonica.

Il personale è inoltre richiesto per il customer care. Possiamo gestire internamente questo tipo di assistenza oppure la possiamo affidare a un'agenzia esterna.

Serve qualcuno che curi tecnicamente la piattaforma e deve avere le giuste competenze.

### 2.3. Logistica

Serve fare un piano per capire dove mettere i prodotti da vendere e come gestirli. Alcuni prodotti devono essere trattati in un certo modo, per es. la vendita di prodotti alimentari ha delle regole sanitarie da rispettare.

Serve un piano di riserva nel caso avessimo un boom di richieste, come capitato a molte attività in tempi di pandemia che si sono rese conto di non avere sufficiente spazio per contenere tutto il materiale.

Se abbiamo tanti prodotti possiamo pensare di integrare la piattaforma con un sistema gestionale per il magazzino. Questo permette di collegare in maniera automatica le vendite fatte sull'e-shop con le rimanenze in magazzino.

Per un e-shop piccolo può non essere necessario, ma in tal caso questi passaggi vanno fatti a mano.

### 2.4. Spedizioni

Alla fine dobbiamo inviare i pacchi e quindi fare accordi con i corrieri. Generalmente si paga a seconda della quantità e della dimensione media dei pacchi inviati in un certo periodo.

Ogni tanto possono capitare problemi tra venditore e compratore, in questi casi può essere utile rivolgersi a un legale per tutelarci in queste situazioni e nella gestione dei resi.

## 3. Gestione dell'utente

Il sito deve essere funzionante, l'interfaccia deve permettere all'utente di comprare senza incertezze.

[*GioiaPura*](https://www.gioiapura.it/) è un e-shop premiato per la sua interfaccia curata.

### 3.1. Assistenza

Per rassicurare il cliente, è importante pensare a una sezione riguardante le domande frequenti sugli acquisti, es. sistema di pagamento e di spedizione.

Sempre più siti cercano di aiutare il visitatore durante l'acquisto, spesso si può vedere un'icona tipicamente in basso a destra che cliccandoci permette d'interagire con un operatore.

Dobbiamo aggiornare frequentemente lo stato dell'ordine per evitare che il cliente non sappia come procede il suo acquisto, per es. ha comprato un prodotto ma non sa dov'è il pacco o se dobbiamo ancora spedirlo.

### 3.2. Ricerche

La ricerca dei prodotti all'interno del sito deve essere efficiente. Oramai siamo abituati a veder apparire i suggerimenti di ricerca mentre stiamo scrivendo il nome del prodotto che vogliamo cercare.

I risultati devono essere correlati a quello che cerchiamo. Per es. se il visitatore cerca "mal di testa" perché non conosce il nome del prodotto, si aspetta comunque di avere risultati utili.

Se possibile può essere d'aiuto far vedere il prodotto fuori dall'imballo, per es. olive, pasta. Si affianca poi al prodotto una descrizione completa, magari come extra la storia del produttore.

### 3.3. Assortimento

Per alcuni articoli dobbiamo considerare le varianti disponibili (es. colore, taglia, peso), le combinazioni delle varianti, i kit di prodotti, i prodotti configurabili o componibili.

Il carrello "intelligente" mostra prodotti correlati che possono invogliare l'acquisto, es. mentre si sta comprando una custodia per un cellulare viene suggerito l'acquisto di un supporto per cellulari da auto.

### 3.4. Sistemi di pagamento

È buona norma scegliere i sistemi di pagamento più adeguati per il cliente. Bisogna capire se questi sistemi sono validi anche per gli acquisti fatti dall'estero.

***PayPal*** è uno tra i più usati, fa da intermediario tra il cliente e il venditore, in modo tale che i dati personali come il numero della carta di credito non vengano esposti.

Oltre a *PayPal* ci sono altri soggetti intermediari che offrono un servizio simile. Essi guadagnano una commissione per ogni transazione di vendita.

Il contrassegno e il bonifico sono molto utilizzati.

Con il **contrassegno** si paga alla consegna. Per il venditore è un po' noioso perché i soldi non arrivano subito e inoltre come servizio costa un po' di più.

Il **bonifico** ha meno problemi di una volta e le procedure sono più rapide.

Oggi si sta diffondendo il pagamento **a rate** anche su certi store online. Le procedure una volta complesse adesso sono effettuabili anche con un semplice codice fiscale.

## 4. Web marketing

Per valutare la nostra attività serve tracciare e analizzare i dati dei clienti. Uno degli strumenti più usati è ***Google Analytics*** ma ce ne sono altri.

È importante perché stiamo svolgendo molte azioni ma serve poi analizzare quello che facciamo per capire se lo stiamo facendo bene.

La concorrenza tra siti di e-commerce c'è ed è cresciuta col tempo. Serve studiare tanto gli altri concorrenti senza però copiarli. Può essere utile comprare online per capirne il funzionamento e valutare i servizi extra offerti dai concorrenti (es. caramelle o altri regali).

Bisogna capire la complessità dell'offerta commerciale, dei concorrenti, dei listini, degli sconti da applicare. È possibile sfruttare le festività presenti nel calendario per fare promozioni, es. per la festa della mamma o per Halloween.

### 4.1. Canali di traffico

Possiamo far arrivare i visitatori sul nostro e-shop sfruttando vari canali, magari iniziando a investire su un paio di essi per poi considerarne altri.

Il **SEO** incide sui risultati organici (non di marketing) di un motore di ricerca. L'**advertising a pagamento** incide invece sui risultati sponsorizzati.

I **social network** sono molto importanti, il passaparola moderno si fa lì ed è sempre da lì che arriveranno molti dei nostri visitatori.

La **landing page** è una sorta di pagina web *di atterraggio* dove si trovano tutte le informazioni di un messaggio pubblicitario, il cui scopo è la conversione dei visitatori in clienti.

Possono essere utili campagne pubblicitarie con **siti affiliati**, cioè partner di vendita che pubblicano la nostra pubblicità in cambio di un compenso.

I **comparatori** come *TrovaPrezzi* mostrano in un'unica pagina i prodotti di vari competitor. Non vendono direttamente ma con un link rimandano all'e-commerce del venditore.

Tra gli altri strumenti abbiamo **newsletter** e **DEM**. Segmentando i clienti possiamo inviare diversi tipi di newsletter, es. una diversa per ogni tipologia di sport.

### 4.2. Privacy policy

Dal 2016 il garante della privacy ha imposto ai siti web di avvisare il visitatore quando vengono usati i suoi dati, per es. tramite un banner che chiede di accettare o rifiutare l'utilizzo dei dati.

I *cookie* sono piccoli file che il sito memorizza nel computer del visitatore. Vengono scritte informazioni riguardanti le scelte e i comportamenti del visitatore su quel sito.

I dati dell'utente sono importanti per la nostra attività, per es. secondo certe indiscrezioni *Zalando* pagherebbe fino a 50 € per avere l'indirizzo email di un utente. Dobbiamo però cercare di non infastidire il visitatore.

## 5. Tecnologia

Uno degli errori più comuni è quello di creare un e-shop gigantesco senza avere le giuste risorse per gestirlo adeguatamente.

Oggi il traffico medio dei visitatori di un sito è circa 80% mobile, 5% tablet, 15% desktop. Il mobile è dunque importantissimo da considerare quando si gestisce l'interfaccia per l'utente.

### 5.1. Portata degli utenti

Quando si sceglie la tecnologia da usare per il nostro e-commerce, è importante capire la **portata degli utenti**.

Se un e-shop vende prodotti a una platea moderata di utenti, si può usare una tecnologia abbastanza semplice. Se invece ci troviamo in una situazione tipo *Amazon*, il traffico di visitatori sarà notevolmente superiore e serve una tecnologia diversa.

Se la tecnologia usata non è adeguata alla portata, possono verificarsi errori e rallentamenti sul sito che infastidirebbero i clienti e li farebbero scappare.

Se si sbaglia tecnologia ovviamente se ne può scegliere un'altra, ma questo potrebbe richiedere parecchio tempo per riorganizzare tutto. Meglio capirlo subito.

### 5.2. Hosting

L'**hosting** è il servizio che ospita il nostro e-shop. È importante scegliere un hosting adeguato alla grandezza del nostro progetto e al bacino di visitatori.

In caso di grandi progetti serve un hosting professionale che sia in grado di gestire un ampio traffico e di risolvere velocemente i problemi.

Secondo le linee guida di *Google* un sito dovrebbe richiedere da 1 a 3 secondi per essere caricato. Spesso è difficile stare in questi parametri, ci sono vari sistemi che permettono quantomeno di mostrare qualcosa al visitatore mentre sta aspettando.

[*GTmetrix*](https://gtmetrix.com/) misura la velocità di un sito web, alcune funzionalità sono gratuite.

### 5.3. Piattaforme

Per costruire il nostro e-shop dobbiamo scegliere il tipo di piattaforma da usare.

I fattori di scelta sono molteplici:

- budget a disposizione
- grandezza del progetto
- complessità della gestione e competenze del personale
- affidabilità
- velocità del sito e dello sviluppo della piattaforma
- integrazione con sistemi gestionali
- integrazione con marketplace come *Amazon*
- indipendenza con il servizio

È importante controllare la reputazione del fornitore, magari tramite delle recensioni. Meglio affidarsi a sistemi conosciuti e già collaudati.

Possiamo optare per più soluzioni. Per es. un sito di vela fatto in *WordPress* può usare un semplice plugin per vendere qualche lezione, mentre il catalogo dei prodotti viene gestito con *PrestaShop*.

Le piattaforme si suddividono in open source, a pagamento, custom, SaaS.

[*Wappalyzer*](https://www.wappalyzer.com/) è un sito che permette di identificare la tecnologia usata da un sito, per es. il tipo di e-shop installato.

#### 5.3.1. Open source

Le piattaforme **open source** sono gestite da alcune aziende o comunità di sviluppatori che mettono a disposizione il nucleo del programma gratuitamente, spesso con servizi accessori a pagamento.

***PrestaShop*** è semplice ma potente, è molto conosciuto, gestisce cataloghi relativamente ampi ma non è ottimizzato per progetti giganteschi. Per funzionare bene richiede svariati plugin che sono spesso a pagamento e che appesantiscono lievemente la macchina.

***WooCommerce*** è un plugin per *WordPress*, è molto semplice, flessibile, conosciuto e ha tanti plugin. Il suo limite è il poterlo usare per piccoli progetti perché si basa su *WordPress* che non nasce come piattaforma di e-commerce, questo potrebbe creare anche problemi di sicurezza.

***Magento*** è più orientato verso progetti medio-grandi, ha una grande community. È una piattaforma potente ma complessa.

Da menzionare anche ***OpenCart***. ***Joomla!*** e ***Drupal*** erano molto in voga una volta, ma sono ora un po' in decadimento.

#### 5.3.2. A pagamento

In questo caso abbiamo piattaforme **a pagamento**, già pronte e collaudate con un'assistenza più professionale.

Alcune aziende possono anche offrire l'utilizzo dei loro server oppure possiamo usare i nostri. Si riesce ad aprire l'e-shop velocemente ed è molto stabile.

Alcune piattaforme richiedono pacchetti *enterprise* aggiuntivi che forniscono un grande livello di assistenza.

Per contro si paga tutto, anche le piccole personalizzazioni. Richiedono quindi un discreto budget.

Tra le più importanti abbiamo ***Magento Enterprise***.

#### 5.3.3. Custom

Le piattaforme **custom** sono create da zero da un gruppo di programmatori.

Permettono di avere la massima flessibilità perché vengono costruite secondo le esigenze dell'azienda.

Un progetto del genere richiede un team di sviluppo importante dalle idee chiare, altrimenti il rischio che alla lunga qualcosa non funzioni bene può essere alto.

Richiede un budget significativo e l'azienda può rimanere vincolata al team di sviluppo, visto che un altro team potrebbe non essere in grado di lavorare sul quel software.

#### 5.3.4. SaaS

Le piattaforme **SaaS** (Software as a Service) sono già pronte, già configurate e già caricate sul server.

Permettono di creare un e-shop in pochissimo tempo senza particolari competenze. Supportano carichi elevati e offrono assistenza.

Per contro non siamo proprietari del sito visto che è fornito da loro, non possiamo usare i nostri server, il codice è blindato e non permette grandi personalizzazioni, hanno un costo mensile e provvigioni sulle vendite. Si usa il software come servizio senza possederlo.

***Shopify*** è tra i più famosi ed utilizzati. Da menzionare anche ***BigCommerce***.

## 6. PrestaShop

***PrestaShop*** è uno degli e-shop più famosi ed è open source.

### 6.1. Installazione

I passaggi necessari per installare questa piattaforma sono:

- collegarsi sul sito di [*PrestaShop*](https://www.prestashop.com/it/download), selezionare il profilo idoneo (es. freelance), inserire l'email (opzionale), accettare la politica e le condizioni di utilizzo, scaricare il file (il cui nome sarà simile a `prestashop_1.7.7.4.zip`)
- se non abbiamo un programma che gestisce i file compressi bisogna installarne uno, es. [*WinZip*](https://www.winzip.com/win/it/downwz.html), *Windows 10* ne ha già uno integrato
- scompattare l'archivio di *PrestaShop*, normalmente facendo click con il tasto destro e poi click su `Estrai in prestashop_1.7.7.4` o similare
- collegarsi sul sito di [*FileZilla*](https://filezilla-project.org/download.php?type=client), scaricare e installare il client, questo programma si occupa di prendere i file presenti sul nostro hard disk e di trasferirli sullo spazio web fornito dal docente
- aprire *FileZilla*, nella parte in alto in `host`, `nome utente` e `password` inserire i dati forniti dal docente relativi al proprio account
- fare attenzione a scrivere `nome utente` e `password` rispettando maiuscole e minuscole, questo perché l'hosting fa distinzione
- la `porta` non serve scriverla, la capisce da solo
- *FileZilla* mostra nella parte sinistra il nostro hard disk, mentre nella parte destra lo spazio web
- nella parte sinistra spostarsi tra le cartelle fino a trovare la nostra cartella di *PrestaShop* scompattata
- trascinare il contenuto nella parte destra
- il sito sarà visibile all'indirizzo `www.gammadv.it/xy`, dove `xy` corrisponde al numero del nostro account (es. `01`)
- da test fatti da me è necessario dire a *FileZilla* di non usare TLS
- il back office si trova all'indirizzo `www.gammadv.it/xy/admin`
- per motivi di sicurezza, dopo il primo accesso il nome della cartella `admin` viene cambiato con un nome casuale
- sempre per motivi di sicurezza, dopo un tot di tempo che siamo nel back office senza fare azioni l'e-shop richiede nuovamente i dati di login per rientrare

### 6.2. Aspetto

Il **front office** corrisponde all'interfaccia tramite la quale il visitatore opera acquisti sul nostro e-shop.

Abbiamo nella parte alta il logo dell'e-shop, le categorie di prodotti, il carrello per l'acquisto e un bottone per accedere al proprio account.

Poi abbiamo una presentazione dei prodotti e delle promozioni in risalto. È da evitare l'inserimento di decine di foto di prodotti in homepage perché a seconda dell'hosting scelto si avrebbero dei rallentamenti.

Nel footer, cioè nel piè di pagina, sono racchiuse informazioni che possono aiutare il visitatore, come l'indirizzo e i contatti dell'azienda. Queste informazioni migliorano la professionalità dell'azienda e rassicurano il visitatore. Alcune di queste sono obbligatorie, come il numero della partita IVA.

Il **back office** è la parte amministrativa che permette di gestire il proprio e-shop. Sono molte le sezioni che lo compongono.

<!--
Data: 11/05/2021
Nome file: ok
-->

<!--
Data: 15/05/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->

### 6.3. Ordini

Nella sezione ***Ordini*** possiamo vedere la lista degli ordini in lavorazione.

Possiamo aggiornare lo stato dell'ordine e vedere informazioni sul cliente che ha effettuato l'acquisto.

È importante dare continue informazioni al cliente per aggiornarlo sullo stato dell'ordine.

### 6.4. Catalogo

La sezione ***Catalogo*** permette di gestire e organizzare i prodotti del nostro e-shop.

#### 6.4.1. Prodotti

La sottosezione ***Prodotti*** permette di aggiungere e gestire i prodotti del catalogo.

Una volta creato, di base un prodotto viene automaticamente messo offline e non è visibile. Va quindi manualmente messo online.

##### 6.4.1.1. Impostazioni di base

Possiamo aggiungere diverse foto a un prodotto. Il *riepilogo* è una breve frase che descrive il prodotto ed è importante ai fini SEO, mentre la *descrizione* permette di aggiungere tanti dettagli in modo da soddisfare la curiosità del visitatore.

La descrizione non deve essere un copia-incolla di altri siti. *Google* se ne accorgerebbe penalizzando il sito. Molti e-shop lo fanno per pigrizia, ma serve impegnarsi per scrivere descrizioni genuine. Anche copiare la descrizione ufficiale del produttore è considerata una copia.

Se possibile è bene avere uno stile nelle descrizioni che sia coerente tra i vari prodotti: da evitare per es. una descrizione in colore blu e un'altra in colore rosso.

La *caratteristica* permette di formare una scheda tecnica. Qua possiamo sceglierle, ma vanno prima definite in *Attributi e Funzionalità*.

Possiamo aggiungere la *marca* del prodotto, da definire prima in *Marche & Fornitori*. Possiamo poi fare un menù di ricerca per marche.

*Prodotto collegato* serve per fare upselling, cioè mostrare dei prodotti correlati per invitare l'utente ad acquistare ancora. Es. compra una pianta e viene mostrato un vaso.

*Riferimento* è un codice che viene usato per migliorare internamente all'azienda la gestione del prodotto (es. codice dato dal fornitore).

Oltre alla *quantità* di prodotto disponibile e al *prezzo* dobbiamo scegliere le *categorie* associate. Possiamo sceglierne diverse, ma una dovrà essere definita come *categoria principale*, sarà utile in caso di esportazione del catalogo.

La categoria *Home* permette di mostrare il prodotto in evidenza in homepage, il cui aspetto può essere gestito tramite il modulo *Prodotti in vetrina*.

##### 6.4.1.2. Combinazioni

Possiamo definire un prodotto disponibile con attributi diversi, per es. colore, taglia.

Per farlo scegliamo l'opzione *Prodotto con combinazioni*.

Poi scegliamo gli attributi del prodotto, ma vanno prima definiti in *Attributi e Funzionalità*.

Per ciascuna combinazione possiamo specificare per es. immagini, quantità e prezzi.

##### 6.4.1.3. Prezzi

*Prezzi specifici* permette di applicare degli sconti su certi prodotti per certi periodi.

##### 6.4.1.4. Opzioni

Il codice *EAN* è essenziale se volessimo esportare il catalogo su un marketplace. Per es. *Amazon* non mostra le nostre descrizioni di prodotto, ma ha le sue proprie e sono collegate a questo codice.

È una sequenza di 13 numeri che vediamo nei codici a barre. L'azienda compra dei codici e li associa ai prodotti in maniera univoca in tutto il mondo.

Possiamo *allegare dei file*, per es. un PDF contenente il manuale di istruzioni.

Possiamo collegare un *fornitore* al prodotto, da definire prima in *Marche & Fornitori*. È un'opzione generalmente poco utilizzata.

#### 6.4.2. Categorie

La sottosezione ***Categorie*** permette di definire dei gruppi di prodotti simili per tipologia, in modo da aiutare il visitatore a orientarsi nella varietà del catalogo.

È importante progettare accuratamente la struttura delle categorie, altrimenti i visitatori potrebbero perdersi. Possiamo avere delle categorie principali e delle sottocategorie.

Per esempio, una struttura per la vendita di prodotti da giardinaggio può essere:

| Giardinaggio      | Piante e Fiori | Arredo Giardino  |
| ----------------- | -------------- | ---------------- |
| Fioriere e Vasi   | Bulbi          | Piscine          |
| Attrezzi Agricoli | Piante Orto    | Tavoli           |
| Irrigazione       | Piante Frutto  | Sedie e Poltrone |
| Laghetti          | Perenni        | Tende            |
| Recinzioni        | Rampicanti     | Giochi           |

Per ciascuna categoria possiamo associare un'immagine e una descrizione. Quest'ultima è importante per aiutare sia il visitatore sia un motore di ricerca come *Google*, che altrimenti non sarebbe in grado di capire l'argomento della pagina dalle sole foto dei prodotti.

Una volta strutturare le categorie, possiamo metterle nel menù di navigazione in alto nella homepage. Per fare questo dobbiamo configurare un modulo chiamato *Menù principale*.

È buona pratica ricreare nel proprio disco una struttura di cartelle simile a quella delle categorie. All'interno di ciascuna cartella andremo poi a mettere le risorse (es. foto, testi con descrizioni e prezzi) necessarie per ciascun prodotto collegato alla categoria.

Se abbiamo un documento in *Word* contenente la descrizione del prodotto, bisogna fare attenzione quando la si copia su *PrestaShop*. Questo perché, oltre a copiare il testo, copiamo anche le regole di formattazione usate da *Word* che potrebbero creare problemi a *PrestaShop*. Sarebbe meglio scrivere le descrizioni in un editor privo di formattazioni, come il semplice *Blocco note*.

#### 6.4.3. Attributi e Funzionalità

La sottosezione ***Attributi e Funzionalità*** permette di definire gli attributi e le caratteristiche dei nostri prodotti.

In *Attributi* definiamo i valori che corrispondono alle opzioni di scelta per i nostri prodotti quando scegliamo *prodotto con combinazioni*.

Per es. attributo "Colore", valori "Bianco" e "Grigio". Possiamo scegliere come verranno visualizzati a schermo, es. menù a tendina o bottoni.

In *Funzioni* possiamo definire dei valori che selezioniamo nelle *caratteristiche* del prodotto. Queste formano una scheda tecnica che è molto utile per facilitare la ricerca da parte dell'utente.

Per es. caratteristica "RAM", valori "3 GB" e "4 GB".

#### 6.4.4. Buoni sconto

La sottosezione ***Buoni sconto*** permette di creare delle regole che agiscono sui prezzi dei prodotti. Le regole sono divise in due tipologie: *Regole Carrello* e *Regole Catalogo Prezzi*.

##### 6.4.4.1. Regole Carrello

Permettono di applicare uno sconto al carrello tramite un codice che il cliente può inserire nel momento in cui sta per pagare.

In *Informazioni* possiamo scrivere manualmente il *codice* oppure farlo generare automaticamente dal sistema.

*Evidenzia* mostra il codice all'utente direttamente nel carrello.

*Uso parziale* permette di decidere cosa succede al buono se non viene sfruttato tutto l'importo. Es. si ha un buono da 10 € e ne vengono utilizzati 7 €. Con questa opzione attiva possiamo sfruttare gli altri 3 € per qualcos'altro.

*Priorità* definisce le priorità in caso di più buoni attivi contemporaneamente.

In *Condizioni* possiamo scegliere i clienti ai quali concedere il buono, la durata, le restrizioni.

*Totale disponibile* rappresenta il numero massimo di clienti ai quali è concesso l'utilizzo del buono.

*Totale disponibile per ciascun cliente* permette di definire quante volte un singolo utente può sfruttare il buono.

Poi in *Azioni* specifichiamo il tipo di sconto, per es. importo secco, percentuale o spedizione gratuita.

##### 6.4.4.2. Regole Catalogo Prezzi

Queste regole vengono applicate su tutto il catalogo già prima di mettere il prodotto nel carrello. Non è richiesta nessuna azione da parte del cliente, lo sconto è già attivo.

Anche qua possiamo scegliere i tipi di clienti ai quali concedere lo sconto, le quantità minime di prodotto da acquistare per poter sbloccare il buono, il tipo di sconto e la durata.

#### 6.4.5. Stocks

La sottosezione ***Stocks*** permette di vedere e gestire le rimanenze in magazzino.

Possiamo caricare ed esportare i dati per manipolarli tramite un sistema gestionale esterno.

### 6.5. Clienti

La sezione ***Clienti*** permette di avere un quadro completo dei clienti che si sono registrati sulla nostra piattaforma.

***Clienti*** mostra la lista degli utenti registrati e le loro azioni passate, come la data di ultima visita e i prodotti messi nel carrello.

***Indirizzi*** mostra i dati personali dei clienti grazie ai quali è possibile generare delle statistiche.

### 6.6. Moduli

La sezione ***Moduli*** permette di gestire i moduli di *PrestaShop*. I moduli sono piccoli pacchetti di programmazione che servono per completare la piattaforma di e-commerce, per es. statistiche e pagamenti aggiuntivi.

Un'installazione tipica di *PrestaShop* include già parecchi moduli. Non è detto che siano tutti utili per noi e più se ne mettono più probabilmente il sito sarà lento.

***Module Manager*** permette di gestire i moduli già installati sull'e-shop e di aggiornarli.

***Catalogo Moduli*** permette di installare nuovi moduli.

### 6.7. Design

La sezione ***Design*** permette di modificare l'aspetto grafico dell'e-shop.

Se abbiamo le competenze adeguate possiamo modificare l'aspetto noi oppure possiamo comprare un tema già pronto. In ***Catalogo dei Temi*** possiamo accedere allo store dei temi di *PrestaShop*.

#### 6.7.1. Tema & Logo

La sottosezione ***Tema & Logo*** permette di modificare gli aspetti grafici delle pagine.

Possiamo modificare il *logo* principale e la *favicon*, cioè la piccola icona che appare vicina al titolo del sito nel tab del browser oppure nei segnalibri.

[*Favicon Generator*](https://www.favicon-generator.org/) è un sito che trasforma un'immagine in una favicon.

In basso troviamo *Scegli layout* che permette di configurare il layout delle pagine, cioè la loro organizzazione in termini di colonne e di disposizione dei contenuti.

In *Pagine configurazione* possiamo comodamente selezionare e configurare i moduli di *PrestaShop* che generano gli elementi delle pagine, per es. in homepage abbiamo *Slider immagini* e *Prodotti in vetrina*.

In *Personalizzazione avanzata* possiamo esportare le modifiche fatte al template per poterle eventualmente importare in futuro.

<!--
Data: 31/05/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->

## 7. User experience

La **UI** (User Interface) è l'interfaccia che l'utente utilizza per interagire con un sistema.

La **UX** (User Experience) è il modo in cui viene svolta questa interazione, dalla quale derivano le percezioni dell'utente sull'utilità, facilità di utilizzo ed efficienza del sistema. La UI è quindi un componente della UX.

Oggigiorno è già difficile vendere a causa della concorrenza, dobbiamo evitare ulteriori problemi causati da un'interfaccia non chiara che può procurare insicurezza nell'utente.

La UX va progettata non in base a cosa piace al designer, ma piuttosto a quello che soddisfa l'utente. Quando un utente prova esitazione nella comprensione del funzionamento di un componente, significa che il designer ha tralasciato qualcosa nella progettazione.

Una buona UX comporta:

- aumento delle visite del sito
- aumento dei visitatori che ritornano (fidelizzazione)
- aumento della durata di ogni visita
- aumento delle conversioni
- riduzione delle lamentele
- riduzione dei costi d'assistenza

Tutto questo porta a un rafforzamento del brand.

### 7.1. Processo di UX design

Prima di tutto abbiamo una fase di **ricerca e analisi** che ci permette di conoscere il nostro target e in particolar modo le *buyer personas*.

Possiamo gestirla da soli se abbiamo le risorse necessarie, oppure possiamo affidarci ad aziende che raccolgono questi dati.

Poi passiamo alla fase di **progettazione** della UX. Possiamo partire semplicemente con carta e penna, ma ci sono molti strumenti online, come [*Balsamiq*](https://balsamiq.com/), che permettono di fare sketch di interfacce.

Possiamo analizzare i concorrenti, non per copiare ma per prendere spunti.

Abbiamo poi una fase di **valutazione** in cui vengono fatti test di usabilità con gli utenti. Questi test permettono di monitorare le loro interazioni con l'interfaccia, il modo di navigare, i bottoni premuti.

L'*eye tracking* è una tecnica che permette di capire dove cade di più l'occhio dell'utente, *Hotjar* è uno strumento che monitora cosa viene visualizzato di più sullo schermo e cosa viene cliccato. Altrimenti possiamo fare dei sondaggi.

### 7.2. Linee guida

La **valutazione euristica** è un processo in vari step in cui più persone utilizzano l'interfaccia per verificarne l'usabilità.

Qua di seguito abbiamo 10 linee guida che ci aiutano a considerare tutti gli aspetti di un'interfaccia per un e-shop.

#### 7.2.1. Identità

- tagline evidente, cioè la breve frase che riassume l'identità della marca
- menù di ricerca focalizzato sui prodotti
- immagine principale descrittiva
- informazioni di supporto presenti
- infondere fiducia con recensioni e certificati
- cerchiamo di essere originali ma mantenendo certi elementi familiari all'utente, come il simbolo del carrello

#### 7.2.2. Homepage

- presentare categorie di prodotti e prodotti singoli
- evitiamo nomi di prodotti non chiari al visitatore
- evidenziare lo starting point, cioè il punto in cui l'utente può iniziare il percorso di acquisto di un prodotto
- mostrare le spese di spedizione nell'header è un'ottima pratica

#### 7.2.3. Navigazione

- offrire più percorsi, es. genere, marca, offerte
- includere delle *breadcrumbs* (briciole di pane), una barra di navigazione che permette di sapere sempre dove siamo dentro al sito

#### 7.2.4. Ricerca

- box di ricerca ampio per query lunghe
- ricerca con autosuggerimenti tipo *Google*
- menù a comparsa dei suggerimenti ben strutturato
- serve equilibrio tra numero di voci in ampiezza (numero di opzioni di scelta) e profondità (numero di livelli)

#### 7.2.5. Scrittura

- descrizioni sintetiche tramite elenchi puntati
- mai allineare il testo a destra
- footer chiaro che rassicura il cliente su pagamenti e spedizioni

#### 7.2.6. Lettura

- usare in maniera appropriata lo spazio bianco
- non affogare la pagina riempiendola di immagini e di testo appiccicati

#### 7.2.7. Grafica

- l'utente oramai considera pubblicità tutto ciò che assomiglia a un banner
- coordinare la grafica al testo evitando che quest'ultimo diventi illeggibile

#### 7.2.8. Compiti

- pulsanti chiari che evidenzino bene la *call to action*, cioè l'azione associata al bottone
- feedback sul risultato dell'azione
- aiutare l'utente a capire gli errori
- feedforward, cioè azioni che l'utente può compiere per facilitare l'acquisto

#### 7.2.9. Tecnica

- pagine veloci nel caricamento
- compatibilità cross-device (responsive), per es. desktop e mobile
- compatibilità cross-browser
- compatibilità cross-os

#### 7.2.10. E-commerce

- quando si hanno molti prodotti è meglio progettare delle pagine per categorie intermedie in modo da orientare meglio l'utente
- presenza di filtri nella pagina di listing dei prodotti
- le immagini dei prodotti devono essere molto grandi e dettagliate
- se possibile è meglio mostrare il prodotto fuori dalla scatola
- sono di moda i video che mostrano il prodotto nel momento del suo utilizzo
- i dettagli tecnici sono importanti
- includere recensioni e feedback utenti
- prodotti correlati o visti di recente
- tipi di pagamento e costi ben visibili già prima di acquistare
- l'utente si spaventa un po' quando sente parlare di registrazione, meglio prevedere la possibilità di non farlo anche se all'azienda farebbe comodo
- il checkout è generalmente sviluppato in varie fasi, mentre le *single page checkout* permettono di fare tutto in una pagina (comodo, ma possono risultare caotiche)
- il bottone *hamburger* è diventato familiare in ambito mobile per accedere al menù principale del sito
- la *call to action* dovrebbe essere sempre visibile in primo piano

<!--
Data: 04/06/2021
Pagina: ok
Apostrofi: ok
Lint: ok
Grammatica: ok
Codice: ok
Numeri sezione: ok
-->
