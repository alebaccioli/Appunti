# Analisi del contesto

**Docente**: Claudio Becagli  
**Appunti**: Alessandro Baccioli ([GitHub](https://alebaccioli.github.io/appunti/))  
**Licenza**: [CC BY-SA 4.0](https://creativecommons.org/licenses/by-sa/4.0/deed.it)

**Indice**:

- [1. Attività economica](#1-attività-economica)
- [2. Sistema economico](#2-sistema-economico)
- [3. Funzioni tecnico-economiche](#3-funzioni-tecnico-economiche)
- [4. L'impresa e il mercato](#4-limpresa-e-il-mercato)
  - [4.1. Definizione d'impresa](#41-definizione-dimpresa)
  - [4.2. Le relazioni di scambio](#42-le-relazioni-di-scambio)
  - [4.3. I pubblici dell'impresa](#43-i-pubblici-dellimpresa)
- [5. Struttura aziendale](#5-struttura-aziendale)
  - [5.1. Soggetto proprietario](#51-soggetto-proprietario)
  - [5.2. Organo imprenditoriale](#52-organo-imprenditoriale)
  - [5.3. Sistema operativo](#53-sistema-operativo)
  - [5.4. Relazioni tra gli assetti](#54-relazioni-tra-gli-assetti)
  - [5.5. Esempio di struttura aziendale](#55-esempio-di-struttura-aziendale)
- [6. I processi evolutivi](#6-i-processi-evolutivi)
- [7. Processo di definizione della strategia aziendale](#7-processo-di-definizione-della-strategia-aziendale)
  - [7.1. Analisi dell'ambiente esterno](#71-analisi-dellambiente-esterno)
    - [7.1.1. Macroambiente](#711-macroambiente)
      - [7.1.1.1. Fattori politici](#7111-fattori-politici)
      - [7.1.1.2. Fattori economici](#7112-fattori-economici)
      - [7.1.1.3. Fattori sociali](#7113-fattori-sociali)
      - [7.1.1.4. Fattori tecnologici](#7114-fattori-tecnologici)
      - [7.1.1.5. Fattori ecologici](#7115-fattori-ecologici)
      - [7.1.1.6. Fattori legislativi (o giuridici)](#7116-fattori-legislativi-o-giuridici)
      - [7.1.1.7. Fattori sanitari](#7117-fattori-sanitari)
    - [7.1.2. Spazio competitivo](#712-spazio-competitivo)
      - [7.1.2.1. Concorrenti attuali](#7121-concorrenti-attuali)
      - [7.1.2.2. Potenziali nuovi entranti](#7122-potenziali-nuovi-entranti)
      - [7.1.2.3. Prodotti e servizi sostitutivi](#7123-prodotti-e-servizi-sostitutivi)
      - [7.1.2.4. Clienti e fornitori](#7124-clienti-e-fornitori)
  - [7.2. Analisi del potenziale](#72-analisi-del-potenziale)
  - [7.3. Analisi S.W.O.T.](#73-analisi-swot)

## 1. Attività economica

**Data lezione**: 16/04/2021

L'**attività economica** è la soddisfazione dei **bisogni** attraverso l'utilizzo di **fattori produttivi**, cioè degli elementi necessari alla produzione di un bene o all'erogazione di un servizio. Anche l'attività delle persone è un fattore produttivo.

I bisogni sono tendenzialmente illimitati, sono frutto delle esigenze che ciascun individuo ha. Invece i fattori produttivi non sono illimitati: per quanto numerosi e vari possano essere non saranno mai sufficienti a soddisfare tutti i bisogni. Inoltre, molti fattori produttivi sono alternativi: se li usiamo per soddisfare un bisogno li consumiamo (trasformiamo) per quel bisogno e non li possiamo usare per soddisfarne altri.

Pochi fattori produttivi di per sé sono in grado di soddisfare dei bisogni. Anche l'acqua, che sembra un prodotto già prontamente utilizzabile, in realtà ha bisogno di depurazione e imbottigliamento.

Altri prodotti richiedono enormi quantità di fattori produttivi, come le automobili. *Ford* passò alla storia per il suo grande sogno di mettere un'auto in ogni casa. I costi di produzione delle prime auto, e quindi i prezzi di vendita, erano enormi. *Ford* cercò di produrre in maniera più efficiente possibile per abbattere i costi, utilizzando catene di montaggio e una produzione scientifica. Il costo unitario dell'auto calò parecchio e consentì quindi una maggior accessibilità del prodotto a una vasta gamma di persone.

Alcuni bisogni competono nell'utilizzo dei fattori produttivi. Questo determina delle scelte sull'impiego dei fattori produttivi, spesso orientate verso i prezzi piuttosto che sui reali bisogni. In condizioni normali lo Stato non interviene sull'orientamento dei bisogni.

## 2. Sistema economico

Un **sistema economico** è una connessione di soggetti economici volta a coordinare i fattori produttivi. Il **sistema dei prezzi** è un sistema economico che usa i prezzi (espressi come moneta) come valutazione dei beni e servizi e dei fattori produttivi.

Il sistema economico mira a massimizzare l'efficacia e l'efficienza nell'impiego dei fattori produttivi. L'impresa deve selezionare i fattori produttivi sul mercato più idonei da utilizzare per soddisfare i bisogni. 

L'**efficacia** indica la capacità di raggiungere l'obiettivo prefissato, quindi è un rapporto tra obiettivi e risultati. Un ristoratore risulterà efficace nella sua attività se i clienti si alzano dal tavolo con piena soddisfazione, altrimenti l'efficacia non sarà totale.

Mentre l'**efficienza** indica la capacità di raggiungere gli obiettivi impiegando meno risorse possibile. Un impianto di riscaldamento risulterà più efficiente di un altro se è in grado di riscaldare utilizzando meno fattori produttivi. Oppure un'auto che fa gli stessi km di un'altra ma consumando meno carburante.

I due termini possono essere importanti allo stesso modo quando facciamo certe valutazioni. Per es. una caldaia riscalda l'ambiente consumando poco, ma ci mette tre giorni ad andare a pieno regime. È efficiente ma impiega tre giorni per garantire soddisfazione, quindi non è particolarmente efficace.

## 3. Funzioni tecnico-economiche

Un'impresa può svolgere una delle seguenti **funzioni tecnico-economiche**:

- **produzione di beni**: trasformazione dei fattori produttivi in qualcosa di diverso, cioè un bene tangibile che può essere ceduto ai clienti dell'impresa per soddisfare i bisogni
- **produzione di servizi**:
  - l'output dell'impresa non è un bene tangibile ma un'utilità che l'acquirente può sfruttare, es. produzione di un sito Internet o una camera d'albergo
  - è necessario selezionare i fattori produttivi e lavorare su efficacia ed efficienza, es. per un albergo mobili vecchi o moderni, pulizia trascurata o elevata
- **adattamento dei beni**:
  - non si applica nessun genere di trasformazione ma si svolge un'attività d'intermediazione, cioè l'impresa riceve beni da altri e li rimette a disposizione
  - un negozio di abbigliamento seleziona da dei fornitori dei prodotti (cioè beni pronti prodotti da altre imprese) in base ai clienti che deve soddisfare (per quantità e qualità) e li mette in vetrina
- **produzione di finanziamenti**:
  - l'impresa non produce beni o servizi ma un prodotto finanziario, cioè mette a disposizione soldi
  - la banca non produce beni o servizi ma produce finanziamenti o sistemi di pagamento

## 4. L'impresa e il mercato

Le relazioni di scambio, finalizzate al reciproco trasferimento di utilità, pongono l'impresa in contatto con differenti controparti (clienti, fornitori, personale, banche, istituzioni, ecc.), ognuna delle quali rappresenta un distinto e specifico centro portatore di interessi ed esigenze nei confronti dell'impresa.

### 4.1. Definizione d'impresa

Un'**impresa** è un'attività economica organizzata il cui scopo è il soddisfacimento dei bisogni attraverso l'impiego dei fattori produttivi.

L'impresa nasce dalla volontà creatrice di uno o più soggetti ed è finalizzata al soddisfacimento dei bisogni di una certa collettività allo scopo di creare **valore**. L'obiettivo di un'impresa è quindi la creazione del valore, raggiunta attraverso il soddisfacimento del bisogno.

Anche l'impresa ha i suoi bisogni, per es. un immobile, del personale, dei programmi, un sistema per i pagamenti. Tutte le imprese devono avere una funzione tecnico-economica, un proprietario, un soggetto imprenditoriale, un sistema operativo.

Anche una partita IVA è un'impresa: esiste il proprietario/imprenditore e il sistema operativo, costituito dalla propria casa, dal proprio PC, dalla propria forza lavoro.

**Annotazioni mie**

[Articolo 2082](https://www.brocardi.it/codice-civile/libro-quinto/titolo-ii/capo-i/sezione-i/art2082.html) del *Codice Civile*:

> È imprenditore chi esercita professionalmente un'attività economica organizzata al fine della produzione o dello scambio di beni o di servizi.

L'impresa è quindi l'attività economica guidata dall'imprenditore.

[Articolo 2555](https://www.brocardi.it/codice-civile/libro-quinto/titolo-viii/capo-i/art2555.html) del *Codice Civile*:

> L'azienda è il complesso dei beni organizzati dall'imprenditore per l'esercizio dell'impresa.

L'azienda è quindi l'insieme dei beni materiali e immateriali utilizzati dall'imprenditore per svolgere l'attività d'impresa.

[Nota](https://www.brocardi.it/codice-civile/libro-quinto/titolo-viii/capo-i/art2555.html#nota_5702) di *Brocardi*:

> Azienda e impresa sono due concetti che vanno tenuti distinti: l'azienda è il complesso dei beni impiegati nel processo produttivo aziendale da parte dell'imprenditore. L'impresa, invece, è l'attività legata all'azienda da un rapporto di mezzo a fine.

### 4.2. Le relazioni di scambio

L'impresa lavora sul mercato scegliendo i fattori produttivi secondo i bisogni di una certa clientela. Una parte dei fattori produttivi verrà utilizzata per la differenziazione dell'impresa sul mercato.

Se l'impresa è in grado di far riconoscere la propria attività come meritevole della soddisfazione dei bisogni allora nascerà una **domanda** per quei bisogni.

Se la trasformazione dei bisogni in domanda avviene allora si avverrà lo **scambio** tra beni o servizi e moneta. Se lo scambio non avvenisse l'impresa non genererebbe ricchezza, perché questa si costituisce come differenza tra costi e ricavi. O l'impresa ha fatto scelte sbagliate o la domanda è bassa, magari perché non è a conoscenza dell'impresa stessa.

### 4.3. I pubblici dell'impresa

L'impresa esercita in un ambiente caratterizzato da certe forze. I **pubblici dell'impresa** (**stakeholder**) sono dei soggetti che forniscono un contributo essenziale per il raggiungimento degli obiettivi dell'impresa.

Oltre al consumatore anche l'impresa ha dei propri bisogni, quindi effettua scambi per soddisfare le proprie esigenze tramite gli stakeholder (es. proprietari, fornitori, personale).

Talvolta il proprietario di un'impresa non ha le capacità o l'interesse nell'amministrare la propria impresa, quindi si affida a dei professionisti, cioè gli imprenditori. L'imprenditore deve quindi soddisfare anche gli interessi del proprietario oltre che a quelli del clienti.

Un'impresa che ha scarsi risultati ha un proprietario che è insoddisfatto e che magari prende in considerazione l'idea di vendere o di ritardare gli investimenti. I clienti sono insoddisfatti, il personale si può rendere conto della situazione di malessere nell'ambiente. Anche i fornitori e i finanziatori possono avere dei dubbi e reagire di conseguenza. L'impresa ha quindi una moltitudine di entità da tenere in considerazione, ciascuna con i propri bisogni.

*Ryanair* ha perseguito l'obiettivo di soddisfare i bisogni del cliente mantenendo i prezzi bassi. I clienti devono essere contenti perché devono prendere gli aerei e anche il proprietario deve essere soddisfatto. Ma per mantenere i prezzi bassi alla fine qualcuno potrebbe subire una compressione della propria soddisfazione, per esempio il personale.

Stessa cosa sta succedendo con *Amazon*, con il personale costretto a fare turni estenuanti. Può però capitare in futuro che i clienti decidano di comprare altrove perché infastiditi dal comportamento sociale tenuto da *Amazon*, oppure che alcune entità come l'*Unione Europea* decida di regolamentare meglio le tasse.

L'impresa quindi deve considerare tante situazioni e soggetti.

## 5. Struttura aziendale

**Data lezione**: 23/04/2021

La **struttura aziendale** è un sistema di caratteri aziendali qualitativi e quantitativi che tende a cogliere il senso globale del sistema aziendale attraverso l'analisi dei suoi elementi principali (assetto proprietario, assetto imprenditoriale, assetto operativo).

Gli elementi principali di un'impresa sono:

- **soggetto proprietario**: fornisce il capitale di rischio per gli investimenti dell'azienda e sceglie la composizione dell'organo imprenditoriale
- **organo imprenditoriale**: ha il compito di guidare l'impresa e di scegliere il sistema operativo, può coincidere con il soggetto proprietario soprattutto nelle piccole imprese
- **sistema operativo**: corrisponde alla parte operativa della struttura, può cambiare notevolmente anche tra imprese dello stesso settore

Oltre ai tre cardini principali abbiamo un mercato per l'acquisto dei fattori produttivi e un mercato di sbocco ove offrire beni e servizi.

Più grande è l'impresa più soggetti vi sono dentro e di conseguenza più complessa può essere la tenuta dell'impresa. Ogni soggetto proprietario o organo imprenditoriale ha la propria esperienza e le proprie richieste.

L'organo imprenditoriale è chiamato a soddisfare le esigenze del proprietario e a creare una struttura aziendale capace di soddisfare anche gli stakeholder e i clienti. Sarebbe meglio soddisfare tutti, ma spesso ci si riesce solo in parte.

Un problema aziendale può essere dovuto da un organo imprenditoriale che non è stato capace di creare un adeguato sistema operativo, ma anche da un soggetto proprietario che non ha apportato abbastanza risorse per realizzarlo. Serve coerenza tra i tre nodi.

Il fatto che un'impresa produca certi beni su certi mercati dipende dalle scelte fatte in passato. Le nostre esperienze attuali dipendono dalle esperienze passate, e questo vale anche per l'impresa. Le strategie fatte per l'immediato futuro sono basate su cio che è e su ciò che dispone.

Un'impresa non può mettersi dall'oggi all'indomani a costruire navi dopo aver costruito auto, oppure barche di lusso dopo aver costruito barche di bassa qualità. Si può fare ma non è immediato.

### 5.1. Soggetto proprietario

Il **soggetto proprietario** svolge le funzioni di:

- capitalizzazione
- orientamento strategico
- legittimazione e controllo sul vertice aziendale

I soggetti proprietari possono avere esigenze diverse. Per esempio tre soci vogliono percepire un utile dalla loro impresa, ma uno di questi vuole l'utile e basta senza tener conto dell'andamento dell'impresa, mentre gli altri due sarebbero disposti a tenerli nell'impresa per farla crescere.

I soggetti proprietari immettono proprio capitale nell'impresa per fare gli investimenti, chiamato **capitale di rischio**. Se il capitale iniziale è troppo poco e servono più soldi potrebbero chiederli in prestito alle banche, chiamato **capitale di terzi**.

Fare ricorso alle banche però comporta l'introduzione di un soggetto che anche lui ha le proprie esigenze, i propri dubbi sulla nostra attività, magari può chiedere garanzie come un'ipoteca. Inoltre i soldi prestati vanno prima o poi restituiti con certi tassi d'interesse.

Paradossalmente più capitale di rischio un'impresa ha più facilmente è in grado di richiedere capitale di terzi.

Il soggetto proprietario, se non può o non vuole dirigere l'impresa da solo, affida la guida al soggetto imprenditoriale. Deve scegliere intelligentemente il soggetto imprenditoriale, altrimenti c'è il rischio che il derivante sistema operativo possa essere inadeguato per gli obiettivi dell'impresa.

### 5.2. Organo imprenditoriale

L'**organo imprenditoriale** ha una funzione:

- strategica
- organizzativa
- politica

Questo organo guida e porta al successo l'impresa. Definisce le strategie e guida il sistema aziendale verso l'ottenimento degli obiettivi definiti. Ha il potere/dovere di organizzare l'attività aziendale delle strategie programmate. Deve interagire con gli stakeholder e ogni interazione comporta dei cambiamenti migliorativi o peggiorativi sull'azienda.

Per es. si decide di traferire la sede dalla Toscana in Romania: il personale sarebbe insoddisfatto ma il proprietario potrebbe essere contento perché magari là costa meno la manodopera.

Il progetto della *Superlega* avrebbe fatto contenti i proprietari perché avrebbero attirato più soldi, inoltre alcuni giocatori avrebbero avuto uno stipendio più alto. Ma altri stakeholder sarebbero stati scontenti: i tifosi, le organizzazioni di calcio nazionali ed europee, la *FIFA*, i politici di varie nazioni. Chi ha studiato questo progetto magari aveva un'idea strategica, ma non ha fatto i conti con gli interessi dei vari stakeholder. 

L'imprenditore ha una funzione politica: deve guidare l'impresa per tradurre le idee del proprietario in termini reali, ma deve tenere in equilibrio le esigenze dei vari stakeholder. 

Un'analisi sull'organo imprenditoriale comprende quante persone compongono il vertice imprenditoriale, quali esperienze hanno, quali capacità hanno di ascoltare i vari stakeholder. Ognuno ha il proprio carattere, la propria propensione al rischio.

La varietà all'interno di un vertice imprenditoriale è ben vista perché così ci sono più punti di vista, ne beneficia la discussione. Uomini e donne, giovani e meno giovani possono avere sensibilità diverse.

### 5.3. Sistema operativo

Il **sistema operativo** ha il compito di supportare l'attività operativa nelle diverse parti dell'impresa. È la caratteristica più evidente di un'impresa e si può identificare per es. nel numero di dipendenti, numero e tipologia di beni e servizi offerti, risultati economici, competenze, brevetti, immagine aziendale, riconoscibilità della marca.

Il sistema operativo è frutto della guida e delle decisioni del soggetto imprenditoriale.

Una sartoria produce pochi abiti in un dato periodo, ma richiede grandi abilità per confezionare un abito su misura. Mentre un'impresa di confezioni produce grandi quantità di abiti e probabilmente richiede gente abile all'utilizzo dei macchinari.

*Campari* offre i propri prodotti in 190 paesi in tutto il mondo e impiega 4000 persone. Da questi dati possiamo capire che se volesse entrare nel 191esimo paese avrebbe le potenzialità per farlo.

### 5.4. Relazioni tra gli assetti

Ciascun assetto può richiedere operazioni di modifica, soprattutto quando cresce.

*WhatsApp* è nata dall'idea di pochi soggetti che hanno costruito il software iniziale. Questi hanno apportato il capitale iniziale, ma crescendo l'azienda ha subito continui cambiamenti. L'arrivo di sempre più utenti da gestire ha richiesto investimenti nelle strutture informatiche, quindi l'assetto proprietario è cambiato con l'arrivo di nuovi soci. Si è poi arrivati alla scelta di introdurre sempre più soci oppure di vendere ad altri soggetti interessati, come *Facebook* che poi acquisì la società.

Anche l'assetto imprenditoriale può modificarsi. Quando l'impresa è piccola bastano per es. un paio di persone, ma quando serve coordinare un assetto operativo sempre più complesso (tante persone, mercati geografici diversi) è necessario favorire l'ingresso di altre persone nel vertice imprenditoriale.

Quando nacque la *Apple* Wozniak si occupava di produrre il proprio progetto di computer nel suo garage, mentre Jobs gestiva la parte imprenditoriale. Poi l'assetto proprietario è cambiato per la necessità di maggiori investimenti. Anche l'assetto imprenditoriale ha visto arrivare altra gente oltre a Jobs. E pure l'assetto operativo è cambiato, partendo da una persona che lavorava in garage fino a comprendere migliaia di persone tra chi produce l'hardware e chi il software. 

I cambiamenti che avvengono all'interno dipendono in buona parte da quello che succede fuori, quindi il contesto ambientale/competitivo comporta un'evoluzione alla struttura dell'impresa. Es. un'impresa sta vendendo i suoi prodotti ma il mercato è cresciuto ancora di più, c'è un gap tra quello che riesce a vendere e il tasso di crescita del mercato. Un concorrente potrebbe raccogliere questo gap al posto dell'impresa.

### 5.5. Esempio di struttura aziendale

Il sito della [*Borsa Italiana*](https://www.borsaitaliana.it/) permette di vedere la composizione di una società.

*Eni* ha una partecipazione statale del 30% circa. Con una percentuale del genere questo soggetto proprietario ha il diritto di governare l'impresa e di scegliere l'organo imprenditoriale. Gli altri soci, potenzialmente milioni, hanno ciascuno meno del 2%.

Oltre al soggetto proprietario possiamo vedere il **top management**, che rappresenta l'alto livello di chi prende le decisioni, cioè del soggetto imprenditoriale.

Il patrimonio netto è il capitale di rischio a disposizione. Il PFN (Cassa) è il capitale di terzi.

Un segnale sull'andamento del sistema operativo lo possiamo vedere tramite il totale dei ricavi. *Eni* aveva 77 miliardi di ricavi nel 2018, ma nel 2019 è scesa a 71 miliardi. 

Questi aspetti ci danno un'idea delle caratteristiche dell'impresa e dell'andamento del sistema operativo.

## 6. I processi evolutivi

Una volta nata un'impresa non ha una durata predeterminata, l'impresa deve essere capace di adeguarsi e anticipare i cambiamenti.

Questo percorso evolutivo di adattamento è continuo. Un albergo ristrutturato negli anni '80 e mai più rinnovato apporterebbe ai clienti un livello di soddisfacimento sempre più basso, perché le persone con il tempo sono cambiate e con loro le proprie aspettative.

Chi si trova a guidare l'impresa deve essere in grado di percepire questi cambiamenti e adattare di conseguenza la struttura del sistema operativo. Questa modificazione viene chiamata **processo evolutivo** (o strategico).

Il processo evolutivo ha diverse fasi:

- **processo di sviluppo**: l'impresa rafforza le proprie caratteristiche per avere performance superiori, questo può risultare in un aumento delle vendite o nello sviluppo di un prodotto o un servizio che richiede competenze diverse
- **processo di stabilità**:
  - non è realistico che un'impresa attraversi continui periodi di sviluppo, servirebbero investimenti sempre più crescenti e quindi sempre più fonti di finanziamento
  - è preferibile avere un periodo di stabilità capace di bilanciare gli equilibri interni per poi eventualmente preparare il prossimo processo di sviluppo, si raccolgono i benefici del vecchio sviluppo per poi prepararsi per il prossimo, si gestisce quel che c'è e si va avanti
  - sviluppo -> stabilità -> sviluppo
- **processo di risanamento**:
  - ogni tanto possono capitare situazioni in cui i nostri risultati vanno a calare, da un periodo di stabilità si può passare a una crisi che comporta volumi di vendita ridotti e perdite
  - può essere dovuto a uno sbaglio nelle strategie, una concorrenza molto forte o da altri fattori
  - serve quindi un processo per risollevarsi dalla crisi e risanare l'impresa

Nella fase di sviluppo l'impresa rafforza la sua attività, nella crisi questa viene indebolita. La crisi va analizzata per capirne i motivi, l'imprenditore deve intervenire per cambiare rotta.

Un calo nelle vendite potrebbe derivare dal fatto che il prodotto non piace più ai clienti, quindi si può pensare di cambiarlo. Ma per fare questo servono investimenti importanti.

Se si aspetta troppo a intervenire la crisi rischia di diventare irreversibile, altrimenti è possibile studiare un processo di risanamento per cercare di riportare l'impresa ad avere risultati positivi in miglioramento rispetto al passato.

*Alitalia* è in costante crisi da anni, talvolta a causa di decisioni sbagliate. Si è cercato d'intervenire in vari modi per recuperarla dalla crisi, ma ad oggi non è ancora in grado di autosostenersi. Mentre la *Parmalat*, sostanzialmente fallita, è stata recuperata almeno nel reparto alimentare e si è ripresa.

## 7. Processo di definizione della strategia aziendale

La definizione di una strategia aziendale segue diversi passaggi:

- analisi della struttura aziendale, della situazione e della strategia corrente
- definizione della missione e degli elementi strategici che ci permettono di raggiungere gli obiettivi
- analisi:
  - dell'ambiente esterno
  - del potenziale: un'analisi interna per capire quali sono le nostre potenzialità
- analisi S.W.O.T.: forze e debolezze della nostra impresa e opportunità e minacce dall'esterno

Dalle valutazioni fatte attraverso queste analisi si arriva a generare e selezionare delle alternative strategiche e si definisce il progetto imprenditoriale.

### 7.1. Analisi dell'ambiente esterno

L'**analisi dell'ambiente** (o del contesto) analizza l'ambiente entro il quale l'impresa svolge la sua attività.

L'ambiente esterno è formato da vari livelli:

- **spazio competitivo**: è formato dal gruppo di soggetti d'impresa che rappresentano i competitors dell'impresa stessa
- **settore di attività**: oltre ai concorrenti si deve guardare al settore nel suo complesso, come si evolve, cosa si aspettano i clienti, le innovazioni e le tecnologie che riguardano direttamente il settore
- **macroambiente**: è l'ambiente che pone continue sfide all'impresa e sul quale l'impresa non può far niente, può solo sperare di comprenderlo per anticipare le proprie decisioni

#### 7.1.1. Macroambiente

Per analizzare il macroambiente viene fatta l'analisi:

- di alcune variabili, chiamate **P.E.S.T.E.L.** dall'iniziale dei loro nomi, che determinano le sfide e le opportunità più importanti per l'impresa, variabili che nessuna impresa può governare ma che comunque si verificano e incidono su di essa
- delle attese degli stakeholder, cioè delle esigenze di tutti i soggetti con interessi nell'impresa

Le variabili P.E.S.T.E.L. (in alcuni testi solo P.E.S.T.) riguardano diversi fattori:

- politici
- economici
- sociali
- tecnologici
- ecologici
- legali

Volendo si può aggiungere un ulteriore fattore, una S.:

- sanitari: fattori divenuti importanti soprattutto in tempi di pandemia, per molti ha rappresentato una grande opportunità, es. *Amazon*, per altri grandi perdite, es. musei, ristoranti, turismo

Questi fattori non sono decisi dall'impresa, l'impresa non può decidere quando finisce la pandemia, cosa può essere aperto o chiuso. Una volta che questi fattori si manifestano ci saranno delle conseguenze e va tenuto conto dei possibili impatti.

##### 7.1.1.1. Fattori politici

I fattori politici riguardano il ruolo che lo Stato e la Pubblica Amministrazione hanno nella regolazione dell'attività economica in un certo contesto geografico. Riguardano inoltre le pressioni esercitate dalla società civile.

Per aprire un'attività in Italia ci si adegua alle regole previste, ma poi si è liberi di agire all'interno di queste regole. In altri paesi però le regole potrebbero essere diverse: per aprire un'impresa italiana in Cina serve obbligatoriamente un socio cinese.

Alcune attività in Italia potrebbero essere inaccessibili per attività imprenditoriali private. Il business della distribuzione del settore idrico non viene mai messo a gara perché la PA ha deciso la messa in affidamento diretto a certe società gestite dai comuni. Anche se un'impresa avesse competenze adeguate non potrebbe mai operare in quel settore a causa di decisioni politiche.

Oppure un comune decide di mettere telecamere di sorveglianza nei vari quartieri. Potrebbe pendersene in carico un'impresa con grande esperienza, ma magari la PA crea una sua impresa per quel servizio e la gestisce lei. Quindi lo Stato fa le sue scelte politiche e al tempo stesso può essere un concorrente per le altre imprese.

Dopo un referendum lo Stato decide che l'energia atomica in Italia non si fa più, questo ha influenzato quelle imprese di energia atomica che non hanno più potuto operare e magari sono state obbligate a rivolgersi all'estero.

Oltre allo Stato, anche le iniziative da parte della società civile possono porre ostacoli all'attività di un'impresa.

Un locale frequentato da molte persone in orario notturno, che fanno chiasso e generano sporcizia può creare lamentele da parte del vicinato. Altre lamentele possono scaturire dagli abitanti delle strade trafficate dai trasportatori di blocchi di marmo. Oppure possono esserci iniziative volte al blocco di opere come la TAV o uno stadio sportivo.

##### 7.1.1.2. Fattori economici

**Data lezione**: 30/04/2021

L'attività di un'impresa può essere influenzata dall'andamento dell'economia di un territorio.

Un abbassamento del PIL può limitare le attività di una località, per es. non si fanno vacanze o si dedica ad esse un tempo minore.

Una volta fare una vacanza di un mese era considerato normale, ora la tendenza è di un paio di settimane o anche meno. Oppure si va in posti che costano di meno, magari con *Ryanair*. Vacanze in Spagna e Croazia potrebbero essere più economiche che in Italia, oppure la costa adriatica costa meno di quella tirrenica.

In altre occasioni il PIL non crea danni ma opportunità che l'impresa dovrebbe cogliere. Se l'impresa è in grado di notare per es. l'incremento del PIL della Romania, magari il suo sito o la sua campagna pubblicitaria la orienta per attirare anche quella popolazione.

La svalutazione di una moneta rende più competitive le altre, es. tedeschi e francesi trovavano economico fare vacanza in Italia ai tempi della svalutazione della lira.

Se l'impresa chiede un finanziamento a una banca, i tassi d'interesse incidono sulla quantità di capitale da restituire e possono ridurre la possibilità di fare investimenti se i tassi sono troppo alti.

Più disoccupati ci sono in un paese più difficoltà si verificano nel generare consumi. Altri fattori possono incidere sui consumi: per es. *Eni* ha venduto meno benzina durante la pandemia perché la gente si spostava di meno, la chiusura dei negozi ha limitato gli acquisti da parte dei clienti.

##### 7.1.1.3. Fattori sociali

Questi fattori riguardano gli aspetti connessi alla dinamica che avviene nell'ambito sociale. Come vivono e come si comportano gli abitanti di un territorio.

L'utilizzo dei media è drasticamente cambiato nel tempo: una volta i più giovani guardavano la TV, oggi per alcune fasce di età è stata rimpiazzata completamente da servizi Internet come *YouTube* e *Netflix*.

Per quanto riguarda gli aspetti demografici, l'Italia è uno dei paesi più vecchi al mondo. Un'azienda che produce prodotti per l'infanzia avrà problemi in paesi come questo: c'è una minore domanda, quindi l'impresa cercherà di fare servizi innovativi per catturare quella domanda sempre più limitata. Ma questo aspetto può essere un'opportunità per chi vende apparecchi acustici per l'udito.

Anche la composizione demografica e il modo di vivere cambia, es. i figli vengono fatti sempre più tardi.

Oppure una volta i trattamenti estetici erano di uso esclusivo del genere femminile, mentre oggi anche gli uomini tendono a farsi la lampada o a curare le sopracciglia.

Oggi si convive di più e ci si sposa di meno, i servizi legati al matrimonio ne pagano le conseguenze (fioristi, catering). Ma altri eventi culturali hanno invece apportato delle opportunità per le stesse aziende, es. apertura ai matrimoni tra omosessuali.

Halloween è una festa tradizionale degli USA, non apparteneva alla nostra cultura ma l'abbiamo importata e ha aperto un mercato che prima non c'era.

Le popolazioni ora integrano gruppi culturali di etnie diverse, possono avere esigenze diverse e aprire mercati diversi.

##### 7.1.1.4. Fattori tecnologici

Le innovazioni tecnologiche apportano cambiamenti profondi tra l'attività economica di un'impresa e la società.

Sicuramente Internet ha avuto un forte impatto su tante aziende.

Su una semplice piattaforma un'azienda può proporre ai clienti una variegata serie di offerte, come *Expedia*. Da una semplice cartina geografica per girare in città siamo passati ai *TomTom* e alle mappe sullo smartphone. Oppure un servizio di musica digitale come *Spotify* ha soppiantato altri metodi di ascolto.

I canali social hanno rivoluzionato il modo di comunicare e di pubblicizzare con i clienti. Dai volantini e gli spot in TV siamo passati a un marketing tramite Internet. *Amazon* è partita vendendo libri per poi spostarsi nel settore musicale, nel settore dei dispositivi tecnologici e così via.

Tutto questo però è basato sulla diffusione della tecnologia in un territorio, se la diffusione di Internet o la presenza delle persone sui social fosse scarsa avremmo un alto scenario.

La lettura ottica dei codici a barre ha reso molto più rapida la vendita dei prodotti, addirittura alcune casse automatiche permettono di fare la spesa self-service senza personale.

Per alcuni tipi di target si possono tagliare i costi del personale, per es. addetto al ricevimento in un motel, implementando un sistema tecnologico che legge la carta d'identità e fornisce in automatico le chiavi della stanza. Per altri target il ricevimento è invece richiesto e parte integrante del servizio.

Anche la didattica a distanza permette di erogare servizi grazie alla tecnologia. Serve però una diffusione tecnologica adeguata per garantire una certa qualità del servizio.

Anche in ambito medico ci sono state evoluzioni: una volta fare una cataratta era un'operazione di una certa complessità, adesso è diventata meno invasiva grazie alla tecnologia.

Oggi una stampante 3D ha costi elevati per un privato, ma magari tra 10 anni sarà più accessibile e potrebbero essere usate per costruire prodotti capaci di sostituirne altri presenti sul mercato.

Il videonoleggio è scomparso, travolto dalla fruizione di contenuti video digitali. *Netflix* faceva inizialmente videonoleggio su corrispondenza, ma ha creduto subito al servizio di video in streaming. 

Le imprese devono essere in grado di analizzare e anticipare queste situazioni. Quelle che sono rimaste indietro sulla tecnologia spesso hanno avuto gravi conseguenze.

Più brevetti le aziende registrano più si capisce il livello di innovazione che hanno raggiunto rispetto alla concorrenza.

L'**intelligenza artificiale** e le **blockchain** sono le nuove frontiere tecnologiche.

L'intelligenza artificiale può valutare, durante un colloquio virtuale, il candidato in base al lessico e alle risposte date. Tramite immagini diagnostiche un computer è in grado di individuare l'evoluzione di una malattia e le misure di adottare.

Un motore di ricerca ci propone suggerimenti in base a quello che abbiamo già cercato o agli argomenti di tendenza. Gli assistenti virtuali come *Siri* e *Cortana* si sono evoluti grazie all'intelligenza artificiale, riconoscono le frasi e danno risposte adeguate.

Le blockchain sono strutture dati condivise e sicure grazie alla crittografia. Molte imprese si stanno orientando verso questa novità.

Su questa tecnologia si basano le criptovalute e gli *NFT* (Non-Fungible Token). Il cantante Morgan ha venduto una canzone tramite gli *NFT*: l'utente compra un token che corrisponde a un pezzettino dei diritti di quella canzone. La blockchain certifica che siamo i proprietari di quel pezzettino.

##### 7.1.1.5. Fattori ecologici

Questi fattori corrispondono a una crescente sensibilità nei confronti dell'ecologia, dello sviluppo ecosostenibile e della salvaguardia della Terra.

Un gruppo politico di Nazioni diverse (es. l'*Unione Europea*) si coordina per ridurre il consumo di risorse e l'emissione dei gas serra. Questo comporta dei vincoli che impegneranno le aziende a utilizzare risorse meno inquinanti. Questo aspetto riguarda fattori ecologici ma anche politici.

Alcune aziende ci tengono a specificare che i loro prodotti sono cibi biologici oppure sono confezionati con materiali riciclabili. Tale situazione può quindi rappresentare un valore per il cliente. 

Ci sono dei fondi d'investimento che investono solo su imprese capaci di fare sviluppo ecosostenibile.

Applicare questi principi però comporta costi tendenzialmente più alti, l'impresa deve valutare se è in grado di supportare tali pratiche.

##### 7.1.1.6. Fattori legislativi (o giuridici)

Questi fattori riguardano le leggi che vengono prodotte dai vari paesi e che limitano o ampliano la libertà di attività d'impresa.

Sono un po' una conseguenza dei fattori politici, gli indirizzi di un soggetto politico caratterizzano la direzione di un paese o di un'area territoriale.

La normativa sul lavoro è caratterizzata da una serie di vincoli importanti. In molte palestre i lavoratori non sono dipendenti perché l'impresa spesso non se lo può permettere, quindi sono considerati collaboratori, es. personal trainer. Se la normativa imponesse che chi lavora nelle palestre dev'essere dipendente molte palestre probabilmente chiuderebbero.

Anche i rider che fanno l'asporto sono sotto una normativa particolare, praticamente a cottimo. Se la normativa lavorativa imponesse l'assunzione da parte delle aziende lo scenario cambierebbe parecchio: i costi del personale sarebbero ben diversi, se uno sta male ne deve assumere un altro.

Nel caso di *Amazon* molti corrieri sono dipendenti. Per rientrare nei costi l'azienda cerca di fargli fare una quantità di consegne estenuante. 

Una nuova direttiva europea impone che le aziende che producono elettrodomestici devono rendere reperibili le parti di ricambio per almeno 10 anni. Le imprese dovranno tenere magazzini più grandi per tenere i pezzi.

La partita IVA a regime forfettario consente di avere una tassazione del 5% per i primi 5 anni e poi del 15%. Questa agevolazione ha catturato l'interesse di molte persone. Ma è in studio un cambiamento delle aliquote, per es. si pensa di passare dal 15% al 23%. Questo cambia le carte in tavola per coloro che hanno aperto la partita IVA pensando di pagare solo il 15%.

Anche nel caso della concorrenza esistono normative che limitano l'attività d'impresa. Per fare il tassista serve una licenza e ciascun comune ne decide il numero massimo. Se questo numero è stato raggiunto, l'unica alternativa è comprarla da un altro tassista a fronte di costi molto elevati. Quando *Uber* arrivò in Italia non aveva queste limitazioni, i tassisti quindi si ritrovano una concorrenza inaspettata e si lamentarono. *Uber* non ha preso piede in Italia per queste motivazioni.

Anche le tabaccherie e le farmacie hanno dei vincoli, come la distanza minima tra i concorrenti.

Consiglio del docente:

> Per chi vuole fare attività d'impresa è necessario leggere tanto e da varie fonti, non c'è un posto sicuro che ci dà punti chiave che valgono sempre in qualsiasi contesto.

<!--
Data: 01/05/2021
Nome file: ok
Apostrofi: ok
-->

<!--
Data: 01/05/2021
Grammatica: ok
Codice: ok
Sezioni e TOC: ok
Pagina: ok
-->

##### 7.1.1.7. Fattori sanitari

**Data lezione**: 03/05/2021

La pandemia ha influito su tutte le attività economiche del mondo. Per molte di queste ha rappresentato una minaccia (es. ristoratori), per altre un'opportunità (es. *Amazon*, *Netflix*).

Oltre alla pandemia, anche altri problemi sanitari più o meno estesi hanno influito su certe attività economiche: per es. la mucca pazza e l'influenza aviaria impattarono sui macellai e sugli allevamenti.

#### 7.1.2. Spazio competitivo

In questa fase viene fatta l'analisi della concorrenza. Il **modello delle 5 forze concorrenziali**, noto anche come **modello di Porter** o concorrenza allargata, prende in esame non solo i concorrenti attuali, ma anche altre quattro forze che possono incidere sull'attività di un'impresa.

Sono forze esercitate da quelle imprese che offrono prodotti e servizi simili tra loro e che concorrono a strapparsi quote di mercato. Il livello di redditività che un'impresa può ottenere in un settore industriale dipende tra l'altro dal livello di concorrenza in quel settore. Più alta è la concorrenza più bassa è la redditività.

##### 7.1.2.1. Concorrenti attuali

Per i concorrenti attuali, la concorrenza deriva da una serie di fattori:

- **crescita lenta del settore**:
  - se il volume complessivo degli acquisti da parte di tutti i potenziali clienti crescesse ogni anno, ci sarebbe spazio per ciascun concorrente e addirittura la propria quota di mercato potrebbe crescere
  - se la torta crescesse poco o nulla, la vendita di un'impresa corrisponderebbe alla mancata vendita di un'altra impresa, quindi qualcuno toglierebbe quote di mercato a qualcun altro, si avrebbero problemi a vendere e in alcuni casi sarebbe necessario tagliare i prezzi accettando un guadagno più basso pur di vendere
- **scarsa differenziazione di prodotto**:
  - alcuni prodotti vengono percepiti come indistinguibili da quelli della concorrenza, più il prodotto è simile più c'è concorrenza
  - la benzina grosso modo è tutta uguale, quando una persona deve fare benzina in genere sceglierà il posto più vicino o il posto che costa meno
  - due fast food potrebbero offrire cibo grosso modo simile nella percezione del consumatore, mentre tra due ristoranti stellati il prodotto offerto può variare notevolmente 
- **eccesso di capacità produttiva**:
  - l'impresa ha prodotto più della domanda, deve quindi vendere tanto magari abbassando i prezzi
  - se anche gli altri concorrenti facessero lo stesso, il prodotto arriverebbe con il tempo ad avere un prezzo vicino al valore dei costi
- **barriere all'uscita**:
  - rappresentano ciò che ferma un'impresa dall'abbandonare un business
  - es. viene aperto un ristorante che ha richiesto grandi investimenti in arredi e pubblicità ma non ha grandi vendite o addirittura è in perdita
  - decidere di chiudere immediatamente potrebbe comportare la perdita completa degli investimenti fatti nel caso non si riuscisse per es. a cedere l'attività o a rivendere gli arredi
  - talvolta è quindi preferibile rimanere aperti perdendo un pochino nel tempo invece che perdere tutto subito
  - questi operatori, che invece di chiudere sono costretti a rimanere sul mercato, potrebbero danneggiare gli altri concorrenti magari abbassando i prezzi pur di vendere

##### 7.1.2.2. Potenziali nuovi entranti

Un mercato con pochi concorrenti potrebbe incentivare l'entrata a nuovi operatori, andando così ad ostacolare gli attuali concorrenti. Questi cercheranno di erigere delle barriere all'entrata per evitare di ritrovarsi nuovi potenziali concorrenti, anche se non sempre è possibile.

Alcune barriere all'entrata possono essere:

- **economie di scala**: un'impresa riesce ad organizzare una produzione a costi talmente bassi che un nuovo competitor dovrebbe avere una struttura dei costi simile per poter trarne profitto
- **costi di riconversione**: un consumatore è talmente abituato ad utilizzare un prodotto di un'impresa (es. sistema di gestione aziendale) che gli risulterebbe difficile cambiarlo con quello di un'altra impresa, perché dovrebbe spendere tempo e risorse per sostituirlo e imparare ad usarlo

##### 7.1.2.3. Prodotti e servizi sostitutivi

Alcune imprese offrono prodotti che vanno a soddisfare certi bisogni ma con tecnologie o modi diversi.

Consumatori abituati a spostarsi con la macchina potrebbero essere interessati a spostarsi con biciclette e monopattini in sharing. Questi nuovi prodotti incidono sul livello di vendite dei prodotti delle altre imprese.

Oppure se una soluzione alternativa costa molto meno di un'altra potrebbe attirare l'attenzione di un consumatore anche se non soddisfa appieno il suo bisogno.

##### 7.1.2.4. Clienti e fornitori

I clienti e i fornitori non sono concorrenti dell'impresa a livello di offerta di prodotti, ma competono per l'ottenimento di parte del valore creato.

Il cliente cercherà di ottenere dall'impresa lo stesso prodotto ad un prezzo più basso possibile. Una parte del valore che era dell'impresa passerà di conseguenza al cliente. 

Il fornitore ha interessi simili, cercherà di fornire beni all'impresa ad un prezzo più alto possibile.

Il **potere contrattuale** del cliente e del fornitore è generato da un rapporto di forza, un potere di condizionamento di un soggetto esercitabile su un altro soggetto. L'impresa deve cercare di avere sempre delle alternative e di non dipendere unicamente da alcuni soggetti che potrebbero imporre nel tempo qualunque condizione. 

Per es. un'azienda che produce portafogli esclusivamente per un grande marchio potrebbe essere in difficoltà nel caso la marca decidesse di pagare meno. O l'azienda accetta di guadagnare meno o cerca qualcos'altro guadagnando zero nel frattempo.

Ma se il rapporto di forza è bilanciato l'impresa stessa potrebbe condizionare l'altro soggetto.

### 7.2. Analisi del potenziale

Dopo aver guardato il mondo esterno, l'impresa deve analizzare le proprie caratteristiche e vedere dove è superiore rispetto ai concorrenti e dove invece è più debole. Un modo per fare questa analisi interna è rappresentato dall'**analisi della catena del valore**.

Si suddivide l'intera attività in varie sottoattività, per es. gestione delle risorse umane, sviluppo della tecnologia, attività operative. Per ciascuna di queste l'impresa deve chiedersi se ha competenze superiori e risorse gestite meglio dei concorrenti. Se questo si verifica l'impresa avrà condizioni di forza, altrimenti avrà condizioni di debolezza.

La strategia dell'impresa deve mantenere gli elementi di forza e deve ridurre gli elementi di debolezza. Più è forte in certe attività più sarà in grado di beneficiare delle opportunità e di difendersi dalle minacce che possono verificarsi nell'ambiente. Viceversa non sarà in grado di cogliere certe opportunità e sarà più indifesa rispetto alle minacce.

### 7.3. Analisi S.W.O.T.

L'**analisi S.W.O.T.** (Strengths, Weaknesses, Opportunities, Threats) è uno strumento usato per valutare i punti di forza e di debolezza interni all'impresa e le opportunità e le minacce dell'ambiente esterno.

Questa analisi è il frutto congiunto dell'analisi dell'ambiente esterno e del potenziale.

Per es. l'analisi S.W.O.T. della *Apple* nell'anno fiscale 2020 ha i seguenti risultati:

- punti di forza: ricerca e sviluppo, canali di distribuzione, crescita dei ricavi
- punti di debolezza: azioni legali, profittabilità in calo
- opportunità: iniziative strategiche (accordi con altre imprese), espansione dei negozi (in altri paesi), lancio di nuovi prodotti, mercato degli smartphone nel Nord America, acquisizioni strategiche
- minacce: rischi legati ai tassi di cambio delle valute, intensa competizione, dipendenza dagli operatori di rete, cambi tecnologici

<!--
Data: 08/05/2021
Pagina: ok
Apostrofi: ok
Grammatica: ok
Numeri sezione: ok
Codice: ok
-->
